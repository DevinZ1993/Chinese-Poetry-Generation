dynasty	author	title	body
清	朱彝尊	《鸳鸯湖棹歌　之二十七》	鹤湖东去水茫茫，一面风泾接魏塘。看取松江布帆至，鲈鱼切玉劝郎尝。
清	纳兰性德	《金缕曲  慰西溟》	何事添凄咽？但由他、天公簸弄，莫教磨涅。失意每多如意少，终古几人称屈。须知道、福因才折。独卧藜床看北斗，背高城、玉笛吹成血。听谯鼓，二更彻。丈夫未肯因人热，且乘闲、五湖料理，扁舟一叶。泪似秋霖挥不尽，洒向野田黄蝶。须不羡、承明班列。马迹车尘忙未了，任西风、吹冷长安月。又萧寺，花如雪。
清	乾隆	《尚书蒋溥奏进所刻御制诗集书此志怀》	伊余有结习，对时耽属咏。赋诗何必多，杜老言诚正，况乎居九五，所贵行实政。享帚虞舛缺，综录予所命，杀青匪素志，既成姑以听。裒然宛成帙，十二年言行，其间悯农切，今昔颇可证。治未臻唐虞，志徒希贤圣，他年讽兹什，惭否复难定。
清	龚自珍	《已亥杂诗 77》	厚重虚怀见古风，车裀五度照门东。我焚文字公焚疏，补纪交情为纪公。
清	黄燮清	《黄天荡怀古》	八千劲旅走熊罴，曾断金人十万师。骢马宣威临阵日，羯胡丧胆渡江时。风鸣环佩军中鼓，谷暗云霞战士旗。从古庸臣好和议，寒潮呜咽使人悲。
清	梁启超	《读陆放翁集》	叹老嗟卑却未曾，转因贫病气崚嶒。英雄学道当如此，笑尔儒冠怨杜陵。
清	纳兰性德	《蝶恋花》	眼底风光留不住，和暖和香，又上雕鞍去。欲倩烟丝遮别路，垂杨那是相思树。惆怅玉颜成间阻，何事东风，不作繁华主。断带依然留乞句，斑骓一系无寻处。
清	张问陶	《梅花》	回首山林感旧踪，雪花吹影一重重。记从驿使春前折，又向瑶台月下逢。对客岂无能舞鹤，赏心还是后凋松。天人装束天然好，便买胭脂画不浓。
清	黄景仁	《将之京师杂别》	翩与归鸿共北征，登山临水黯愁生。江南草长莺飞日，游子离邦去里情。五夜壮心悲伏枥，百年左计负躬耕。自嫌诗少幽燕气，故作冰天跃马行。
清	袁枚	《偶作五绝句》	偶寻半开梅，闲倚一竿竹。儿童不知春，问草何故绿。
清	龚自珍	《已亥杂诗 39》	朝借一经覆以簦，暮还一经龛已灯。龙华相见再相谢，借经功德龙泉僧。
清	邱圆	《寄生草》	漫揾英雄泪，相离处士家。谢慈悲，剃度在莲台下。没缘法，转眼分离乍。赤条条，来去无牵挂。那里讨，烟蓑雨笠卷单行？一任俺芒鞋破钵随缘化！
清	朱彝尊	《鸳鸯湖棹歌　之三十三》	宣公桥南画鼓挝，酒船风幔拄鸦叉。碧山银碗劝郎醉，棹入南湖秋月斜。
清	乾隆	《过宝带桥有咏》	金阊清晓放舟行，宝带春风波漾轻。孔五十三易疏泄，涨痕犹见与桥平。
清	纳兰性德	《天仙子》	月落城乌啼未了，起来翻为无眠早。薄霜庭院怯生衣，心悄悄，红阑绕，此情待共谁人晓？
清	龚自珍	《已亥杂诗 120》	促柱危弦太觉孤，琴边倦眼眄平芜。香兰自判前因误，生不当门也被除。
清	朱彝尊	《鸳鸯湖棹歌　之三十一》	长水风荷叶叶香，斜塘惯宿野鸳鸯。郎舟爱向斜塘去，妾意终怜长水长。
清	乾隆	《赐大学士张廷玉》	喉舌专司历有年，两朝望重志愈坚，魏公令德光闾里，山甫柔嘉耀简编。调鼎念常周庶务，劳谦事每效前贤。古今政绩如悬鉴，时为苍生咨惠鲜。
清	梁启超	《纪事二十四首》	曩译佳人奇遇成，每生游想涉空冥。从今不羡柴东海，枉被多情惹薄情。
清	乾隆	《盛京旧宫再依皇祖元韵》	枚枚青琐与银铺，一例都京制度符。体从帝王御宫殿，心惟黎庶奠寰区。酌斟奢俭临中国，环卫旗民壮远图。敬仰戎衣未解际，依然有暇视规模。
清	乾隆	《哈萨克陪臣到因携观广陵风景》	哈萨朝正贡马频，路遥迟到值南巡。因教驰驿来江国，便挈行春阅绮闉。昔岁观光称使者，今番优赉实陪臣。广陵鄂畚何南北，总我心怀保赤人。
清	龚自珍	《已亥杂诗 263》	道蕴谈锋不落诠，耳根何福受清圆。自知语乏烟霞气，枉负才名三十年。
清	康有为	《出都留别诸公》	天龙作骑万灵从，独立飞来缥缈峰。怀抱芳馨兰一握，纵横宙合雾千重。眼中战国成争鹿，海内人才孰卧龙。抚剑长号归去也，千山风雨啸青锋。
清	龚自珍	《已亥杂诗 221》	西墙枯树态纵横，奇古全凭一臂撑。烈士暮年宜学道，江关词赋笑兰成。
清	施闰章	《舟中立秋》	垂老畏闻秋，年光逐水流。阴云沉岸草，急雨乱滩舟。时事诗书拙，军储岭海愁。洊饥今有岁，倚棹望西畴。
清	顾贞观	《步蟾宫·闰六月七夕》	玉纤暗数佳期近。已到也、忽生幽恨。恨无端、添叶与青梧，倒减却、黄杨一寸。天公定亦怜娇俊念儿女、经年愁损。早收回、溽暑换清商。翻借作，兰秋重闰。
清	龚自珍	《已亥杂诗 202》	料理空山颇费才，文心兼似画家来。矮茶密緻高松独，记取先生亲手栽。
清	曾国藩	《岁暮杂感十首》	去年此际赋长征，豪气思屠大海鲸。湖上三更邀月饮，天边万岭挟舟行。竟将云梦吞如芥，求信君山刬不平。偏是东皇来去易，又吹草绿满蓬瀛。
清	曾国藩	《题唐本说文本部应莫朗亭孝廉》	插架森森多于笋，世上何曾见唐本！莫君一卷殊瑰奇，传写云自元和时。问君此卷有何珍？流传显晦经几人？君言是物少微识，残筹黯黮不能神。豪家但知贵锦被，陋巷谁复传案巾？黔县令君持赠我，始吐光怪干星辰。许书劣存二百字，古镜一扫干里尘。祭文已与流俗殊，解说尤令耳自新。乾嘉老儒耽苍雅，东南严段并绝伦。就中一字百接讨，诘难蜂起何龈龈！暗与此本相符契，古辙正合今时轮。乃知二徐尚卤莽，治误几辈空因循。我闻此言神一快，有如枯柳指马疥。我昔趋朝陪庶尹，颇究六书医顽蠢。四海干戈驱迫忙，十年髀肉消磨尽。却思南阁老祭酒，旧学于我复何有。安得普天息欃枪，归去闭户注《凡将》
清	曾国藩	《送吴荣楷之官浙江三首》	读书三十年，今来始一试。自抱轮因材，构厦随所置。世人苦寒俭，舞袖先择地。斤削不能迁，罂盎各自器。君子储百用，多藏如列肆。深厉与浅揭，所向皆如志。看本青云主，摩空排健翅。置之承明庐，枚马当偃帜。才多厌闲散，翩然去作吏。方今清华秩，骈拇仅云备。不如膺专城，张驰从吾意。观鱼莫结网，网过酷于饵。治囗莫求多，绪多乱神智。圣朝沦洽恩，陬噬实渐被。可怜蚩蚩氓，惸惺还好义。愿君他弟思，随时劳抚字。
清	龚自珍	《已亥杂诗 6》	亦曾橐笔侍銮坡，午夜天风伴玉珂。欲浣春衣仍护惜，乾清门外露痕多。
清	魏源	《晓窗》	少闻鸡声眠，老听鸡声起。千古万代人，消磨数声里。
清	龚自珍	《已亥杂诗 219》	何肉周妻业并深，台宗古辙幸窥寻。偷闲颇异凡夫法，流水池塘一观心。
清	黄任	《西湖杂诗》	珠襦玉匣出昭陵，杜宇斜阳不可听。千树桃花万条柳，六桥无地种冬青。
清	乾隆	《由玉河泛舟至万寿山清漪园》	玉泉舟下玉河通，日丽风和波不雄。芷白蒲青景有望，鸢飞鱼跃兴无穷。清漪水色从新秀，万寿山光即渐融。行不须臾吟数首，裴家构思或相同。
清	魏源	《花前劝酒吟》	细雨濛濛江汉宽，楚天无际倚阑干。水为万古无情绿，酒是千龄不老丹。故国鱼兼莼菜美，新霜人共菊花寒。楼船楼阁俱雄壮，黄鹤黄龙醉里看。
清	纳兰性德	《南乡子  为亡妇题照》	泪咽却无声。只向从前悔薄情，凭仗丹青重省识。盈盈。一片伤心画不成。别语忒分明。午夜鹣鹣梦早醒。卿自早醒侬自梦，更更。泣尽风檐夜雨铃。
清	黄任	《西湖杂诗》	画罗纨扇总如云，细草新泥簇蝶裙。孤愤何关儿女事，踏青争上岳王坟！
清	仓央嘉措	《情诗其十三》	明眸皓齿艳无双，比拟圆月两相仿。?惆怅婵娟多寂寞，欢情只供一夜长。
清	吴伟业	《过吴江有感》	落日松陵道，堤长欲抱城。塔盘湖势动，桥引月痕生。市静人逃赋，江宽客避兵。廿年交旧散，把酒叹浮名。
清	仓央嘉措	《情诗其二十五》	飞短流长断人肠，情怀恻恻每神伤。?惆怅玉人独归去，芳草萋萋满斜阳。
清	李邺嗣	《口占呈全完白四首》	全家豆种晚逾良，粒粒肥甘荚亦香。记得白斋诗句好：满园秋兴过南庄。
清	谭嗣同	《狱中题壁》	望门投止思张俭，忍死须臾待杜根。我自横刀向天笑，去留肝胆两昆仑。
清	屈大均	《梦江南》	悲落叶，叶落落当春。岁岁叶飞还有叶，年年人去更无人。红带泪痕新。
清	纳兰性德	《南楼令  塞外重九》	古木向人秋，惊蓬掠鬓稠。是重阳、何处堪愁。记得当年惆怅事，正风雨，下南楼。断梦几能留，香魂一哭休。怪凉蝉、空满衾裯。霜落乌啼浑不睡，偏想出，旧风流。
清	紫静仪	《子用济有远行诗以贻之》	野雀从南来，翩翩思择木。感此主人贤，飞鸣集其屋。才地非独优，处卑愿已足。矧有嘉树林，朝昏托栖宿。鹰獐过莫窥，猬罗无由触。哀彼黄鸟诗，长谣念邦族。
清	纳兰性德	《生查子》	短焰剔残花，夜久边声寂。倦舞却闻鸡，暗觉青绫湿。天水接冥蒙，一角西南白。欲渡浣花溪，远梦轻无力。
清	陈维崧	《汴京怀古（广武山）》	汜水敖仓，是楚汉、挥戈边界。想昔日、名姬骏马，英雄梗概。荥泽波痕寒叠雪，成皋山色愁凝黛。叹从来竖子易成名，近安在？俎上肉，何无赖；鸿门斗，真难耐。算野花断镞，几更年代。秦鹿岂为刘季死，楚猴甘受周苛卖。笑纷纷青史论都讹，因成败。
清	陈维崧	《席见狮儿》	猛兽产于绝域，骁腾来自安西。一呼百物尽披靡，何论猘奴鹞子。我顾灰颓若此，儿应跳荡如斯。神仙将相讵难为，万事取之以气。
清	袁枚	《苔》	白日不到处，青春恰自来。苔花如米小，亦学牡丹开。
清	陈维崧	《作家书竟题范龙仙书斋壁上芦雁图》	漏悄裁书罢。绕廊行，偶然瞥见，壁间古画。一派芦花江岸上，白雁濛濛欲下。有立且、飞而鸣者。万里重关归梦杳，拍寒汀、絮尽伤心话。捱不了，凄凉夜。城头戍鼓刚三打。正四壁、人声都静，月华如泻。再向丹青移烛认，水墨阴阴入化。恍嘹唳、枕棱窗罅。曾在孤舟逢此景，便书画相对心犹怕。君莫向，高斋挂。
清	陈维崧	《同友人过野寺》	春水碧于天，还与晴山赊翠。历历几家烟店，缀山边水次。莺声唤我过溪桥，扑帽暖香坠。风弄杏花低处，露前村野寺。
清	龚自珍	《已亥杂诗 292》	八岁梦到矍相国，今日五君来做主。我欲射侯陈礼容，可惜行装无白羽。
清	庄棫	《蝶恋花》	绿树阴阴晴昼午。过了残春，红萼谁为主？宛转花旖勤拥护，帘前错唤金鹦鹉。回首行云迷洞户。不道今朝，还比前朝苦。百草千花羞看取，相思只有侬和汝。
清	梁启超	《拆屋行》	麻衣病嫠血濡足，负携八雏路旁哭。穷腊惨栗天雨霜，身无完裙居无屋。自言近市有数椽，太翁所搆垂百年，中停双木彗未满七，府贴疾下如奔弦。节度爱民修市政，要使比户成殷阗，袖出图样指且画，剋期改作无迁延。悬丝十命但恃粥，力单弗任惟哀怜。吏言称贷岂无路，敢以巧语干大权，不然官家为汝办，率比旁舍还租钱。出门十步九回顾，月黑风凄何处路，只愁又作流民看，明朝捉收官里去。彼中凡无业游民皆拘作苦工。市中华屋连如云，哀丝豪竹何纷纷，游人争说市政好，不见街头屋主人。
清	梁启超	《纪事二十四首》	目如流电口如河，睥睨时流振法螺。不论才华论胆略，鬒眉队里已无多。
清	林则徐	《赴戍登程，口占示家人》	出门一笑莫心哀，浩荡襟怀到处开。时事难从无过立，达官非自有生来。风涛回首空三岛，尘壤从头数九垓。休信儿童轻薄语，嗤他赵老送灯台。
清	乾隆	《中元观河灯》	太液澄波镜面平，无边佳景此宵生。满湖星斗涵秋冷，万朵金莲彻夜明。逐浪惊鸥光影眩，随风贴苇往来轻。泛舟何用烧银烛，上下花房映月荣。
清	陈澧	《齐天乐 十八滩舟中夜雨》	倦游谙尽江湖味，孤篷又眠秋雨。碎点飘镫，繁声落枕，乡梦更无寻处。幽蛩不语，只断苇荒芦，乱垂烟渚。一夜潇潇，恼人最是绕堤树。清吟此时正苦。渐寒生竹簟，秋意如许。古驿疏更，危滩急溜，并作天涯离绪。归期又误。望庾岭模糊，湿云无数。镜里明朝，定添霜几缕。
清	郑燮	《得南闱捷音》	忽漫泥金入破篱，举家欢喜又增悲。一枝桂影功名小，十载征途发达迟。何处宁亲唯哭墓，无人对镜懒窥帷。他年纵有毛公檄，捧入华堂却慰谁？
清	谭嗣同	《潇湘晚景图》	袅袅箫声袅袅风，潇湘水绿楚天空。向人指点山深处，家在兰烟竹雨中。我所思兮隔野烟，画中情绪最凄然。悬知一叶扁舟上，凉月满湖秋梦圆。
清	邢昉	《早稼》	秋阴满一川，刈获在渔船。及此为农日，空知惜老年。水村连白鸟，溪屋覆青烟。日暮闻舂急，生涯亦可怜。
清	厉鹗	《眼儿媚》	一寸横波惹春留。何止最宜秋。妆残粉薄，矜严消尽，只有温柔。当时底事匆匆去？悔不载扁舟。分明记得，吹花小径，听雨高楼。
明	叶小鸾	《送蕙绸姊（二首）》	绿酒盈尊未及衔，那堪津树引征帆。情知此别难留住，相对无言湿杏衫。
清	黄遵宪	《香港感怀十首》	盗喜逋逃薮，兵夸曳落河。官尊大呼药，客聚众娄罗。王面镌金宝，蛮腰跨革靴。斑阑衣服异，关吏莫谁何。
清	谈迁	《渡江》	大江骇浪限东南，当日降帆有旧惭。击楫空闻多慷慨，投戈毕竟为沉酣。龙天浩劫馀孤塔，海岳书生别旧庵。闻道佛狸曾驻马，岂因佳味有黄柑？
清	纳兰性德	《玉泉》	芙蓉殿俯御河寒，残月西风并马看。十里松杉清绝处，不知晓雪在西山。
清	陈维崧	《江行望秣陵作》	轻舟夜剪秋江，西风鳞甲生江面。瓦官阁下，方山亭外，惊涛雪片。一带蒋州，千寻铁锁，等闲烧断。只波间皓月，流光欲下，旧曾照，金陵县。何处回帆挝鼓，更玉笛、数声哀怨。回思往事，永嘉南渡，流人何限。如此江山，几人怜惜，斜阳断岸。正江南烟水濛濛，飞尽楚天新雁。
清	黄景仁	《癸巳除夕偶成》	千家笑语漏迟迟，忧患潜从物外知。悄立市桥人不识，一星如月看多时。
清	纳兰性德	《浣溪沙》	残雪凝辉冷画屏，落梅横笛已三更，更无人处月胧明。我是人间惆怅客，知君何事泪纵横。断肠声里忆平生。
清	纳兰性德	《鹧鸪天》	雁贴寒云次第飞，向南犹自怨归迟。谁能瘦马关山道，又到西风扑鬓时。人杳杳，思依依，更无芳树有鸟啼。凭将扫黛窗前月，持向今朝照别离。
清	陈维崧	《春日偶过亳村故居》	前村里，落梅阵阵风起。旧家池馆暂经过，玉栏漫倚。粉英也为主人来，雨中和泪梳洗。画檐损，月榭圮。蘼芜蛱蝶盈砌。颓垣败井剧关心，那能遣此。赚人连夜卸烟帆，半篙埋怨春水。一天丝雨洒不止，总难忘旧日邻里。只有点波燕子，上雕梁、絮语墨花帘底，似话王家当年事。
清	龚自珍	《远志》	九边烂数等雕虫，远志真看小草同。枉说健儿身在手，青灯夜雪阻山东。
清	张问陶	《梅花》	腊尾春头放几枝，风霜雨露总无私。美人遗世应如此，明月前身未可知。照影别开清净相，传神难得性灵诗。万花何苦争先后，独自能香亦有时。
清	龚自珍	《已亥杂诗 1》	著书何似观心贤？不奈巵言夜涌泉。百卷书成南渡后，先生续集再编年。
清	方文	《都下竹枝词》	金丝烟是草中妖，天下何人喙不焦？闻说内廷新有禁，微醺不敢厕宫僚。
清	钱载	《僮归》	僮沈仆于钱，乃祖父以来。父衍忤我祖，遣去辞其侪。卅年数飘转，担薪鬻官街。一日我父起，秋风扫庭槐。我旁见僮父，泥首堂南阶。自言有此儿，多病奴已衰。谅当委沟壑，乞主怜孤孩。僮留父竟去，去去不复回。明旦忽有耗，溘然随黄埃。
清	曹雪芹	《临江仙》	白云堂前春解舞，东风卷得均匀。蜂围蝶阵乱纷纷，几曾随逝水？岂必委芳尘？万缕千丝终不改，任他随聚随分。韶华休笑本无根：好风凭借力，送我上青云。
清	龚自珍	《已亥杂诗 164》	醰醰诸老惬瞻衣，父齿随行亦未稀。各有清名闻海内，春来各自典朝衣。
清	龚自珍	《已亥杂诗 305》	欲从太史窥春秋，勿向有字句虚求。抱微言者太史氏，大义显显则予休。
清	龚自珍	《已亥杂诗 90》	过百由旬烟水长，释迦老子怨津梁。声闻闭眼三千劫，悔慕人天大法王。
清	仓央嘉措	《情诗其二》	愿与卿结百年好，不惜金屋备藏娇。?一似碧渊水晶宫，储得珍稀与奇宝。
清	梁启超	《纪事二十四首》	惺惺含意惜惺惺，岂必圆时始有情。最是多欢复多恼，初相见即话来生。
清	冷士嵋	《哭文与也》	人没琴亡竹坞东，到来不与旧时同。白云秋石荒凉尽，空对寒山落木中。
清	吴麐	《展园次兄遗札》	草绿池塘梦已残，西堂无复共盘桓。空余怀袖三年字，零落银钩忍眼看。
清	乾隆	《过广宁望医巫闾山恭依皇祖圣祖仁皇帝元韵》	海旭凝螺黛，罡风削玉蓉，灵奇经览乍，圣迹蹑寻重。过客群停辔，仙人迥矗峰，徒思山侧径，未抚寺前松。万古为幽镇，千秋溯舜封，崇功标地纪，秩祀偶天宗。嶻嶭疑鶱凤，巉峘突逴龙，盈眸欣积素，步马迟娄胸。
清	屈大均	《梦江南》	悲落叶，叶落绝归期。纵使归来花满树，新枝不是旧时枝。且逐水流迟。
清	龚自珍	《已亥杂诗 168》	闭门三日了何事，题图祝寿谀人诗。双文单笔记序偈，突笔幸趁酒热时。
清	袁枚	《咏史》	东汉耻机权，君子多硁硁。悲哉陈与窦，谋疎功不成。其时凉州反，有人颁孝经；意欲口打贼，贼闻笑不胜。虽无补国家，尚未远人情。一变至南宋，佛行而儒名。希哲学主静，人死不闻声。魏公败符离，自夸心学精，杀人三十万，於心不曾惊。似此称理学，何处托生灵。呜呼孔与孟，九泉涕沾缨。
清	查慎行	《秦邮道中即目》	不知淫潦啮城根，但看泥沙记水痕。去郭几家犹傍柳？边淮一带已无村。长堤冻裂功难就，浊浪侵南势易奔。贱买河鱼还废箸，此中多少未招魂？
清	纳兰性德	《浣溪沙》	杨柳千条送马蹄，北来征雁旧南飞，客中谁与换春衣。终古闲情归落照，一春幽梦逐游丝，信回刚道别多时。
清	张翙	《过商州》	重关已过数峰西，绕尽羊肠踏尽梯。满耳水声千涧曲，四围山色一城低。
清	陈维崧	《秋怀》	一派明云荐爽，秋不住、碧空中响。如此江山徒莽苍。伯符耶？寄奴耶？嗟已往。十载羞厮养，孤负煞、长头大顙。思与骑奴游上党。趁秋晴，蹠莲花，西岳掌。
清	纳兰性德	《菩萨蛮》	晓寒瘦著西南月，丁丁漏箭余香咽。春已十分宜，东风无是非。蜀魂羞顾影，玉照斜红冷。谁唱《后庭花》，新年忆旧家。
清	李鸿章	《临终诗》	秋风宝剑孤臣泪，落日旌旗大将坛。海外尘氛犹未息，诸君莫作等闲看。
清	乾隆	《唐寅桃花庵图》	吴中爱看吴人画，况是吴人画最高。世上只期为散木，庵前疑复绽新桃。松风寒处安茶铫，石冻春深试酒槽。七字志怀颇见道，宁云溪壑兴堪陶。
清	朱彝尊	《鸳鸯湖棹歌　之七十》	横浦东连白塔云，下方钟鼓落潮闻。结成海气楼相似，煮就吴盐雪不分。
清	陈维崧	《送姜西溟入都》	去矣休回顾。尽疏狂、长安市上，飞扬跋扈。谁道天涯知己少，半世人中吕布。仗彩笔、凭陵今古。伏枥悲歌平生恨，肯车中闭置加穷袴。君莫信，文章误。扬花细糁京江渡。恰盈盈、租船吹笛，柁楼挝鼓。屈指帝城秋更好，寄语冰轮玉兔。为我照望诸君暮。相约当年荆高辈，唤明驼倒载琵琶女。葡萄酒，色如乳。
清	屈大均	《梦江南》	红茉莉，穿作一花梳。金缕抽残蝴蝶茧，钗头立冬凤凰雏。肯忆故人姝。
清	席佩兰	《寄衣曲》	欲制寒衣下剪难，几回冰泪洒霜纨。去时宽窄难凭准，梦里寻君作样看。
清	顾梦游	《送祖心还岭南》	一春风雨愁中去，春去还添送别愁。心事两年同下泪，莺声旧日独凭楼。舟车已断寻前路，城郭重归失旧游。只恐经台也荒草，吾庐何不且淹留。
清	纳兰性德	《赤枣子》	风淅淅，雨织织。难怪春愁细细添。记不分明疑是梦，梦来还隔一重帘。
清	万寿祺	《答王大》	楚州风雨夜徘徊，千里双淮极望开。回首渔矶多避世，惊心乔木一登台。二陵残黍西风急，十郡寒笳北吹哀。君自冥冥修雁羽，苍茫海国独归来。
清	陈曾寿	《湖斋坐雨》	隐几青山时有无，卷帘终日对跳珠。瀑声穿竹到深枕，雨气逼花香半湖。剥啄惟应书远至，宫商不断鸟相呼。欲传归客沉冥意，写寄南堂水墨图。
清	吴伟业	《阻雪》	关山虽胜路难堪，才上征鞍又解骖。十丈黄尘千尺雪，可知俱不似江南。
清	杜濬	《题朱林修尘外楼图》	芳草无边似绿江，高楼临眺客愁降。向东一面尤奇绝，尽放钟山入小窗。
清	朱彝尊	《鸳鸯湖棹歌　之八十四》	仲圭旧里足淹徊，曲径横桥一水隈。小？春风认酹酒，佛香长和墓门梅。
清	宋湘	《说诗》	三百诗人岂有诗，都成绝唱沁心脾。今人不讲源头水，只问支流派是谁。
清	乾隆	《柳浪闻莺》	南渡宋家忘北金，相于丝管乐春深。新莺百啭非无意，河北由来有故林。
清	朱彝尊	《鸳鸯湖棹歌　之四》	宝带河连锦带斜，精严寺古黯金沙。墙阴一径游人少，开遍年年梓树花。
清	冷士嵋	《梦里青山图为桐上人题》	竹屋蒲团万壑东，萧然一幻坐来空。十年尘虑都亡尽，留得青山入梦来。
清	陈维崧	《赠成容若》	丹凤城南路。看纷纷、崔卢门第，邹枚诗赋。独炙鹅笙潜趁拍，花下酒边闲谱。已吟到、最销魂处。不值一钱张三影，尽旁人、拍手揶揄汝。何至作，温韦语。总然不信填词误。忆平生、几枝红豆，江东春暮。昨夜知音才握手，笛里飘零曾诉。长太息、钟期难遇。斜插侍中貂更好，箭骨孝鸣、从猎回中去。堂堂甚，为君舞。
清	乾隆	《题惠山园八景 知鱼桥》	屧步石桥上，轻鯈出水游。濠梁真识乐，竿线不须投。子我嗤多辩，烟波匪外求。琳池春雨足，菁藻任潜浮。
清	纳兰性德	《密云》	白檀山下水声秋，地踞潮河最上流。日暮行人寻堠馆，凉砧一片古檀州。
清	梁启超	《太平洋遇雨》	一雨纵横亘二洲，浪淘天地入东流。却余人物淘难尽，又挟风雷作远游。
清	曹雪芹	《金陵十二钗正册——巧姐》	势败休云贵，家亡莫论亲。偶因济村妇，巧得遇恩人。
清	李渔	《清明前一日》	正当离乱世，莫说艳阳天。地冷易寒食，烽多难禁烟。战场花是血，驿路柳为鞭。荒垅关山隔，凭谁寄纸钱？
清	乾隆	《再游龙井作》	清跸重听龙井泉，明将归辔启华旃。问山得路宜晴后，汲水烹茶正雨前。入目光景真迅尔，向人花木似依然。斯诚佳矣予无梦，天姥那希李谪仙。
清	余鸿	《小心坡》	鱼背崎岖无奈何，小心缓步度高坡。语儿山路休闲险，世路须知险更多。
清	李邺嗣	《钳头一章招华、杨诸公》	忆向西台哭不禁，钳头此日续南音。冰城初筑君先入，剑树犹开我复临。干弱支天留士气，霜青薙草见臣心。重泉疑隔无多路，预逐香风梦去寻。
清	黄遵宪	《香港感怀十首》	流水游龙外，平波又画桡。佛犹夸国乐，奴亦挟天骄。御气毬千尺，驰风马百骁。街弹巡赤棒，独少市声嚣。
清	敦诚	《寄怀曹雪芹》	少陵昔赠曹将军，曾曰魏武之子孙。君又无乃将军后，于今环堵蓬蒿屯。扬州旧梦久以绝，且著临邛犊鼻裈。爱君诗笔有才气，直追昌谷破篱樊。当时虎门数晨夕，西窗剪烛风雨昏。接罗倒着容君傲，高谈雄辩虱手扪。感时思君不相见，蓟门落日松亭樽。劝君莫弹食客铗，劝君莫扣富儿门。残羹冷炙有德色，不如著书黄叶村。
清	龚自珍	《已亥杂诗 289》	家有凌云百尺条，风烟陪护渐岧嶤。生儿只识秦碑字，脆弱芝兰笑六朝。
清	曹雪芹	《金陵十二钗正册——贾迎春》	子孙中山狼，得志便猖狂。金闺花柳质，一载赴黄梁。
清	林则徐	《柬全小汀》	蓬山俦侣赋西征，累月边庭并辔行。荒碛长驱回鹘马，惊沙乱扑曼胡缨。但期绣陇成千顷，敢惮锋车历八城。丈室维摩虽示疾，御风仍喜往来轻。
清	吴伟业	《临顿儿》	临顿谁家儿？生小矜白皙。阿爷负官钱，弃置何仓卒！贻我适谁家，朱门临广陌。嘱侬且好住，跳弄无知识。独怪临去时，摩首如怜惜。三年教歌舞，万里离亲戚。绝技逢侯王，宠异施恩泽。高堂红氍毹，华灯布瑶席。授以紫檀槽，吹以白玉笛。文锦缝我衣，珍珠装我额。瑟瑟珊瑚枝，曲罢恣狼藉。我本贫家子，邂逅道抛掷。一身被驱使，两口无消息。纵赏千万金，莫救饿死骨。欢乐居他乡，骨肉诚何益！
清	乾隆	《遇闰》	遇闰深山秋益深，每因趁暖一幽寻。松盘岭复苍中翠，叶落波心静里沉。鹿度岩边看活画，禽鸣林际听仙音。养生自是斯间好，勤政名轩敢忘钦。
清	纳兰性德	《景山》	雪里瑶华岛，云端白玉京。削成千仞势，高出九重城。绣陌回环绕，红楼宛转迎。近天多雨露，草木每先荣。
清	陈维崧	《新安陈仲献（名策）客蜀总戎幕府，尝赎一俘》	天畔蚕丛路。记当日、锦城丝管，华阳士女。一自愁云霾蜀栈，飞下桓家宣武。有多少、花钿血污。十万娥眉齐上马，过当年、花蕊题诗处。葭萌驿，鹃啼苦。春宵高宴元戎府。明月下、玉容暗淡，有人低诉。妾本成都良家子，叹息鸾分钗股。客亦为、泪零如雨。掷去黄金归破镜，问德言、还识菱花否？吾事毕，拔身去。
清	曾国藩	《漫与》	今日今时吾在兹，我兄我弟倘相思。微官冷似支床石，去国情如失乳儿。见惯浮云浑欲语，漫成诗句未须奇。径求名酒一干科，轰醉王城百不知。
清	龚自珍	《已亥杂诗 171》	猰貐猰貐厉牙齿，求覆我祖十世祀。我请于帝诅于鬼，亚驼巫阳莅鸡豕。
清	王士祯	《秦淮杂诗》	当年赐第有辉光，开国中山异姓王。莫问万春圆旧事，朱门草没大功坊。
清	曹雪芹	《宁府上房对联》	世事洞明皆学问，人情练达即文章。
清	龚自珍	《已亥杂诗 207》	弱冠寻方数岁华，玲珑万玉嫭交加。难忘细雨红泥寺，湿透春裘倚此花。
清	查慎行	《青溪口号》	来船桅竿高，去船橹声好。上水厌滩多，下水惜滩少。
清	纳兰性德	《浣溪沙》	记绾长条欲别难。盈盈自此隔银湾。便无风雪也摧残。青雀几时裁锦字，玉虫连夜剪春幡。不禁辛苦况相关。
清	朱彝尊	《捣练子》	烟袅袅，雨绵绵，花外东风冷杜鹃。独上小楼人不见，断肠春色又今年。
清	龚自珍	《已亥杂诗 42》	夹袋搜罗海内空，人才毕竟恃宗工。笥河寂寂覃谿死，此席今时定属公。
清	乾隆	《除夕》	此日乾隆夕，明朝嘉庆年。古今难得者，天地锡恩然。父母敢言谢，心神增益虔。近成老人说，云十幸能全。
清	雍正	《清凉纪游：入山》	清凉境界梵王宫，碧染芙蓉耸昊穹。万古云封五顶寺，千株松纳四时风。盘迥鸟道珠幡里，缭绕炉烟画障中。石立俨然如接引，疑逢青髻化身童。
清	屈大均	《潇湘神 零陵作》	潇水流，湘水流，三闾愁接二妃愁。潇碧湘蓝虽两色，鸳鸯总作一天秋。
清	查慎行	《早过大通驿》	夙雾才醒后，朝阳未吐间。翠烟遥辨市，红树忽移湾。风软一江水，云轻九子山。画家浓淡意，斟酌在荆关。
清	朱彝尊	《临江仙》	昨日苦留今日住，来朝再住无因。画楼欲下几逡巡。残灯三两焰，别泪一双人。料得离居多少恨，归期数遍冬春。长愁不独茧眉颦。口中生石阕，腹内转车轮。
清	梁启超	《金缕曲》	瀚海飘流燕。乍归来、依依难认，旧家庭院。惟有年时芳俦在，一例差池双剪。相对向、斜阳凄怨。欲诉奇愁无可诉，算兴亡、已惯司空见。忍抛得，泪如线。故巢似与人留恋。最多情、欲黏还坠，落泥片片。我自殷勤衔来补，珍重断红犹软。又生恐、重帘不卷。十二曲阑春寂寂，隔蓬山、何处窥人面？休更问，恨深浅。
清	曹雪芹	《金陵十二钗副册——香菱》	根并荷花一茎香，平生遭际实堪伤。自从两地生孤木，致使香魂返故乡。
清	朱彝尊	《鸳鸯湖棹歌　之三十八》	小舫中流播燕梢，一螺青水练塘坳。随郎尽日盐官去，莫漫将侬半逻抛。
清	钱秉镫	《金陵即事》	城郭人民迥未移，夕阳鼓角不胜悲。屋檐几处添宫瓦，石路何年践御碑。祠废已无官树禁，寺荒端为赐田追。酒楼遍唱关东调，谁听秦淮旧竹枝？
清	纳兰性德	《临江仙》	丝雨如尘云著水，嫣香碎拾吴宫。百花冷暖避东风，酷怜娇易散，燕子学偎红。人说病宜随月减，恹恹却与春同。可能留蝶抱花丛，不成双梦影，翻笑杏梁空。
清	朱彝尊	《鸳鸯湖棹歌　之六十三》	伍胥山头花满林，石佛寺下水深深。妾似胥山长在眼，郎如石佛本无心。
清	陈维崧	《惆怅词》	三鼓出门乌夜飞，五更还家星宿希。水晶楼角几时暖？独坐待君归不归？
清	曹雪芹	《红楼梦十二曲——飞鸟各投林》	为官的家业凋零，富贵的金银散尽。有恩的死里逃生，无情的分明报应。欠命的命已还，欠泪的泪已尽：冤冤相报自非轻，分离聚合皆前定。欲知命短问前生，老来富贵也真侥幸。看破的遁入空门，痴迷的枉送了性命。好一似食尽鸟投林，落了片白茫茫大地真干净！
清	纳兰性德	《渔父》	收却纶竿落照红，秋风宁为翦芙蓉。人淡淡，水濛濛，吹入芦花短笛中。
清	汪楫	《一钱行赠林茂之》	前朝万历之八载，茂之林叟生闽海。三十名高走京洛，六十国亡遭冻馁。钟山踯躅几春秋？那有酒钱悬杖头。屈指今年八十五，春风重醉扬州醑。读我诗篇忽失声，老泪纵横不成雨。为言昔曾买藜藿，手持一钱人错愕。方嗟旧物不逢时，又遇孙儿索买梨。市上孩童都不顾，老夫心苦傍人嗤。一片青铜何地置，廿载殷勤系左臂。陆离仿佛五铢光，笔划分明万历字。座客传看尽黯然，还将一缕为君穿。且共开颜倾浊酿，不须滴泪忆当年。
清	张养重	《板子矶》	荻港东边板子矶，秋高日见雨霏霏。荒城草长埋金镞，废垒沙深卧铁衣。山上群鸦迎客舞，江边孤雁背人飞。晚来风起波涛阔，疑是将军战马归。
清	龚自珍	《已亥杂诗 113》	公子有德宜置诸，有德公子毋忘诸。我方乞忽诵此，箴铭磊落肝脾虚。
清	黄景仁	《都门秋思》	五剧车声隐若雷，北邙惟见冢千堆。夕阳劝客登楼去，山色将秋绕郭来。寒甚更无修竹倚，愁多思买白杨栽。全家都在风声里，九月衣裳未剪裁。
清	纳兰性德	《点绛唇》	一种蛾眉，下弦不似初弦好。庚郎未老，何事伤心早？素壁斜辉，竹影横窗扫。空房悄，乌啼欲晓，又下西楼了。
清	陈维崧	《赠何生铁（铁，小字阿黑，镇江人，流寓泰州》	铁汝前来者！曷不学、雀刀龙笛，腾空而化？底事六州都铸错，孤负阴阳炉冶。气上烛、斗牛分野。小字又闻呼阿黑，讵王家处仲卿其亚？休放诞，人笞骂。萧疏粉墨营丘画。更雕鑱、渐台威斗，鄴宫铜瓦。不值一钱畴惜汝，醉倚江楼独夜。月照到、寄奴山下。故国十年归不得，旧田园总被寒潮打。思乡泪，浩盈把。
清	朱彝尊	《留春令》	针楼残烛，镜台剩粉，醉眠曾许。长记罗账梦回初，响几点催花雨。别泪连丝繁主薄，剩定情诗句。一样霜天月仍圆，只不照凌波步。
清	朱彝尊	《鸳鸯湖棹歌　之九十四》	石尤风急驻苏湾，逢着邻船贩橘还。只道夜过平望驿，不知朝发洞庭山。
清	龚自珍	《已亥杂诗 235》	美人信有错刀投，不负张衡咏四愁。罢心香屡回顾，古时明月照杭州。
清	黄景仁	《癸巳除夕偶成》	年年此夕费吟呻，儿女灯前窃笑频。汝辈何知吾自悔，枉抛心力作诗人。
清	何绍基	《沪上杂书》	新闸才开老闸过，楼台金碧照江波。愁风闷雨人无寐，海国平分鬼气多。
清	朱彝尊	《鸳鸯湖棹歌　之五十四》	芳草城隅绿映衫，凤池坊北好抽帆。徐恬旧宅芹泥暖，雨过斜阳燕子衔。
清	纳兰性德	《天仙子  渌水亭秋夜》	水浴凉蟾风入袂，鱼鳞触损金波碎。好天良夜酒盈樽，心自醉，愁难睡，西南月落城乌起。
清	陈维崧	《三月三日尉氏道中作》	登尉缭台，上三垂岗，伤如之何！忆谈兵说剑，才情磊落；投秦去魏，意气嵯峨。我到中原，重寻旧迹，牧笛球风起夜波。谁相问，纵残碑尚在，一半销磨。短衣匹马经过，叹禊日难逢晋永和。正水边柳眼，斜窥芳岸；风前燕尾，乱剪晴莎。异国风光，中年意味，写上乌丝感慨多。休凭吊，西湔裙挑菜，士女娑拖。
清	梁启超	《壮别》	极目鉴八荒，淋漓几战场。虎皮蒙鬼蜮，龙血混玄黄。世纪开新幕，风潮集远洋。欲闲闲未，横槊数兴亡。
清	朱彝尊	《鸳鸯湖棹歌　之八十二》	秋晚东林落木疏，白莲僧寺水中居。昏钟不隔渔庄火，古殿犹存日本书。
清	蒋超	《金陵旧院》	锦袖歌残翠黛尘，楼台塌尽曲池湮。荒园一种瓢儿菜，独占秦淮旧日春。
清	王士祯	《秦淮杂诗》	旧院风流数顿杨，梨园往事泪沾赏。樽前白发谈天宝，零落人间脱十娘。
清	龚自珍	《杂诗》	九州生气恃风雷，万马齐喑究可哀。我劝天公重抖擞，不拘一格降人才。
清	朱彝尊	《鸳鸯湖棹歌　之三十六》	三姑庙南豆叶黄，马王塘北稻花香。秋衣薄处宜思妾，春酒熟时须饷郎。
清	朱彝尊	《鸳鸯湖棹歌　之十三》	金衣楚雀白？鸡，不住裴公岛上啼。白马未嘶云屋外，红船先渡板桥西。
清	朱彝尊	《长亭怨慢·雁》	结多少悲秋俦侣，特地年年，北风吹度。紫塞门孤，金河月冷，恨谁诉？回汀枉渚，也只恋江南住。随意落平沙，巧排作、参差筝柱。别浦，惯惊移莫定，应怯败荷疏雨。一绳云杪，看字字悬鍼垂露。渐欹斜、无力低飘，正目送、碧罗天暮。写不了相思，又蘸凉波飞去。
清	查慎行	《绣山岩》	过尽顽疆乱石堆，绣山一穴忽天开。明知不是秦人洞，容得渔舟日往事。
清	纳兰性德	《菩萨蛮》	晶帘一片伤心白。云鬟香雾成遥隔。无语问添衣。桐阴月已西。西风鸣络纬。不许愁人睡。只是去年秋。如何泪欲流。
清	陈维崧	《雨》	故国金戈铁马，衰年退笔残书。心情浑似欲栖乌，偏惹连天丝雨。风掣红旗纵猎，雨昏银烛呼卢。此声记得不曾无，那便凄凉如许。
清	谭嗣同	《三鸳鸯篇》	辘轳鸣，秋风晚，寒日荒荒下秋苑。辘轳鸣，井水寒，三更络绎啼井栏。鸳鸯憔悴不成双，两雌一雄鸣铿锵。哀鸣声何长，飞飞入银塘。银塘浅，翠带结。塘水枯，带不绝。愁魂夜啸缺月低，惊起城头乌磔磔。城头乌，朝朝饮水鸳鸯湖。曾见莲底鸳鸯日来往，忘却罗敷犹有夫。夫怒啄雄，雄去何栖，翩然归来，闭此幽闺。幽闺匿迹那可久，花里秦宫君知否？不如万古一丘，长偕三百首。幽闺人去灯光寂，照见罗帏泪痕湿。同穴居然愿不虚，岁岁春风土花碧。并蒂不必莲，连理不必木，痴骨千年同一束。
清	谭嗣同	《似曾诗》	柳花夙有何冤业？萍末相遭乃尔奇。直到化泥方是聚，祗今堕水尚成离。焉能忍此而终古，亦与之为无町畦。我佛天亲魔眷属，一时撒手劫僧祗。
清	曹雪芹	《仙宫房内对联》	幽微灵秀地，无可奈何天。
清	陈维崧	《秋夜呈芝麓先生》	掷帽悲歌发。正倚幌、孤秋独眺，凤城双阙。一片玉河桥下水，宛转玲珑如雪。其上有、秦时明月。我在京华沦落久，恨吴盐、只点离人发。家何在？在天末。凭高对景心俱折。关情处、燕昭乐毅，一时人物。白雁横天如箭叫，叫尽古今豪杰。都只被、江山磨灭。明到无终山下去，拓弓弦、渴饮黄麞血。长杨赋，竟何益？
清	宋湘	《说诗》	读书万卷真须破，念佛千声好是空。多少英雄齐下泪，一生缠死笔头中。
清	陈维崧	《五人之墓》	古碣穿云罅。记当日、黄门诏狱，群贤就鮓。激起金阊十万户，白棓霜戈激射。风雨骤、冷光高下。慷慨吴儿偏嗜义，便提烹、谈笑何曾怕。抉吾目，胥门挂。铜仙有泪如铅泻。怅千秋、唐陵汉隧，荒寒难画。此处丰碑长屹立，苔绣坟前羊马。敢轻易、霆轰电打？多少道旁卿与相，对屠沽、不愧谁人者？野香发，暗狼籍。
清	朱彝尊	《卜算子》	留赠镜湖纱，浣女机中织。裁作轻衫稳称身，更染蒲萄色。松叶玻璃碧，劝饮春纤执。本向人前欲避嫌，禁不住心怜惜。
清	黄遵宪	《羊城感赋六首》	早潮晚汐打城门，玉漏声催铜鼓喧。百货均输成剧邑，五方风气异中原。舵舟舆轿山川险，帕首刀府帅尊。今古茫茫共谁语，越王台下正黄昏。
清	杜濬	《古树》	闻道三株树，峥嵘古至今。松知秦历短，柏感汉恩深。用尽风霜力，难移草木心。孤撑休抱恨，苦楝亦成阴。
清	梁启超	《澳亚归舟杂兴》	长途短发两萧森，独自凭栏独自吟。日出见鸥知岛近，宵分闻雨感秋深。(归时三四月之交，实南半球之秋末也。)乘桴岂是先生志，衔石应怜后死心。姹女不知家国恨，更弹汉曲入胡琴。拍拍群鸥相送迎，珊瑚湾港夕阳明。(澳洲沿南太平洋岸，珊瑚岛最多，亦名珊瑚海。)远波淡似里湖水，列岛繁于初夜星，蘯胃海风和露吸，洗心天乐带涛听，此游也算人间福，敢道潮平意未平。蛮歌曲终锦瑟长，兔魄欲堕潮头黄，微云远连海明灭，稀星故逐船低昂，绳楐梦耶觉，冰酒沁骨清以凉，如此闲福不消受，一宵何苦为诗忙。苦吟兀兀成何事，永夜迢迢无限情，万壑鱼龙风在下，一天云锦月初生，人歌人哭兴亡感，潮长潮平日夜声，大愿未酬时易逝，抚膺危坐涕纵横。
清	龚自珍	《杂诗》	只筹一缆十夫多，细算千艘渡此河。我也曾糜太仓粟，夜间邪许泪滂沱。
清	纳兰性德	《昭君怨》	暮雨丝丝吹湿，倦柳愁荷风急。瘦骨不禁秋，总成愁。别有心情怎说？未是诉愁时节。谯鼓已三更，梦须成。
清	黄任	《西湖杂诗》	梅花亦作黍离看，野水荒坟绕一湾。肠断黄金台下客，更传天语到孤山。
清	龚自珍	《已亥杂诗 109》	四海流传百轴刊，皤皤国老尚神完。谈经忘却三公贵，只作先秦伏胜看。
清	仓央嘉措	《情诗其十八》	仙羽如雪暂徘徊，欲将此身借翼载。?不学令威控鹤去，理塘相见即归来。
清	屈大均	《壬戌清明作》	朝作轻寒暮作阴，愁中不觉已春深。落花有泪因风雨，啼鸟无情自古今。故国江山徒梦寐，中华人物又销沉。龙蛇四海归无所，寒食年年怆客心。
清	黄景仁	《江村》	江水绕孤村，芳菲在何处？春从啼鸟来，啼是春归去。
清	龚自珍	《已亥杂诗 310》	使君谈艺笔通神，斗大高阳酒国春。消我关山风雪怨，天涯握手尽文人。
清	纳兰性德	《沁园春》	丁巳重阳前三日，梦亡妇淡装素服，执手哽咽，语多不复能记。但临别有云：衔恨愿为天上月，年年犹得向郎圆。妇素未工诗，不知何以得此也，觉后感赋。瞬息浮生，薄命如斯，低徊怎忘。记绣榻闲时，并吹戏雨；雕阑曲处，同倚斜阳。梦好难留，诗残莫续，赢得更深哭一场。遗容在，只灵飙一转，未许端详。重寻碧落茫茫。料短发、朝来定有霜。便人间天上，尘缘未断；春花秋叶，触绪还伤。欲结绸缪，翻惊摇落，减尽荀衣昨日香。真无奈，倩声声邻笛，谱出回肠。
清	陈维崧	《蜀山谒东坡书院》	水拍晴莎，山衔春店，飞花落絮悠扬。打鱼放鸭，四月好时光。此地林峦绝胜，家家足、碧涧幽篁。斜坡上，碎瓻败甓，零乱补围墙。鸣榔，思往事，峨嵋仙客，曾驻吾乡。惹溪山千载，姓氏犹香。今日紫姑圣女，喧村赛、画鼓明妆。残碑在，独怜野草，渐没古祠堂。
清	龚自珍	《已亥杂诗 232》	诗谶吾生信有之，预怜夜雨闭门时。三更忽轸哀鸿思，九月无襦淮水湄。
清	刘若蕙	《秋夜寄外》	一片长安月，清光两地盈。悬知千里客，不尽故乡情。窗竹写秋影，村砧捣夜声。空闺愁不寐，自语对灯檠。
清	乾隆	《圣水盆》	垂崖迸水落丝丝，冬不凝冰事匪奇。应为仙家修养法，将临玉女洗头时。
清	张问陶	《舟中遥望巫山》	直抵瞿塘秀，巫山十二峰。灵祠春梦晓，古峡雨痕浓。石气围孤艇，江声走毒龙。阳台云自好，林壑暮重重。
清	纳兰性德	《净业寺》	红楼高耸碧池深，荷芰生凉豁远襟。湖色静涵孤刹影，花香暗入定僧心。经翻佛藏研朱荚，地赐朝家布紫金。下马长堤一吟望，梵钟杂送海潮音。
清	乾隆	《斋居即事》	雨后节迟暑尚悭，凉生秘殿远尘寰。对时已惕阴将长，抚序应知岁渐孱。心尚清明敢辞老，政关治忽戒偷闲。斋居永昼闲原有，诗本黄绫手自删。
清	查慎行	《邺下杂咏》	一赋何当敌两京，也知土木费经营。浊漳确是无情物，流尽繁华只此声。
清	龚自珍	《已亥杂诗 31》	本朝闽学自有派，文字醰醰多古情。新识晋江陈户部，谈经颇似李文贞。
清	朱彝尊	《鸳鸯湖棹歌　之四十九》	苏小墓前秋草平，苏小墓上秋瓜生。同心绾结不知处，日暮野塘空水声。
清	王士祯	《冶春》	东风花事到江城，早有人家唤卖饧。他日相思忘不得，平山堂下五清明。
清	袁枚	《古意》	妾自梦香闺，忘郎在远道。不惯别离情，回身向空抱。
清	乾隆	《题董其昌天降时雨小卷》	小卷常随行笥中，希逢时雨得相同。今朝润景当前证，始觉传神有独工。
清	厉鹗	《春寒》	漫脱春衣浣酒红，江南二月最多风。梨花雪后酴醿雪，人在重帘浅梦中。
清	邢昉	《逢韩茂贻因赠并追伤戴敬夫》	莫道相逢久叹嗟，尚怜流落在天涯。故人长隔黄垆面，苕水空余白雪花。行路更无磨镜具，扣门唯识卖浆家。羌村暮雨归何处？青草茫茫去转赊。
清	纳兰性德	《班婕妤怨歌》	团团望舒月，皓皓冰蚕绢。欲却炎天暑，比月裁成扇。望舒圆易缺，金风换炎节。风凉秋气寒，匣扇复谁看。扇弃何足道，感妾伤怀抱。对月泪如丝，君恩异旧时。
清	朱彝尊	《少年游》	清溪一曲板桥斜，杨柳暗藏鸦。旧事巫山，朝云赋罢，梦里是生涯。而今追忆曾游地，无数断肠花。塘上燕子，梁间燕子，飞去入谁家。
清	纳兰性德	《生查子》	东风不解愁，偷展湘裙衩。独夜背纱笼，影著纤腰画。爇尽水沉烟，露滴鸳鸯瓦。花骨冷宜香，小立樱桃下。
清	龚自珍	《已亥杂诗 264》	喜汝文无一笔平，坠侬五里雾中行。悲欢离合本如此，错怨蛾眉解用兵。
清	袁枚	《明皇与贵妃》	到底君王负旧盟，江山情重美人轻。玉环领略夫妻味，从此人间不再生。
清	顾炎武	《汾州祭吴炎潘柽章二节士》	露下空林百草残，临风有恸奠椒兰。韭溪血化幽泉碧，蒿里魂归白日寒。一代文章亡左马，千秋仁义在吴潘。巫招虞殡俱零落，欲访遗书远道难。
清	魏源	《黄山绝顶题文殊院》	峰奇石奇松更奇，云飞水飞山亦飞。华山忽向江南峙，十丈花开一万围。
清	宋琬	《狱中对月》	疏星耿耿逼人寒，清漏丁丁画角残。客泪久从悉外尽，月明犹许醉中看。栖乌绕树冰霜苦，哀雁横天关塞难。料得故园今夜梦，随风应已到长安。?
清	乾隆	《山店》	山店诛茅亦易成，居民火种复刀耕。孳豚处处牢堆石，防虎家家栅树荆。粗粝聊安衣食计，逍遥且免市廛征。前驱俞骑休呵谯，正欲穷檐悉隐情。
清	曾国藩	《丁未六月七日考试汉教习试院作二首》	虞廷胄子肄声律，汉室小侯齿辟雍。银汉支流原博大，壁门追琢要从容。师儒落落渺千载，针齐时时还一逢。明日邓林厅斧入，可能洞底拔长松。
清	曹雪芹	《嘲顽石幻相》	女娲炼石已荒唐，又向荒唐演大荒。失去幽灵真境界，幻来亲就臭皮囊。好知运败金无彩，堪叹时乖玉不光。白骨如山忘姓氏，无非公子与红妆。
清	洪秀全	《定乾坤诗》	龙潜海角恐惊天，暂且偷闲跃在渊；等待风云齐聚会，飞腾六合定乾坤。
清	龚自珍	《已亥杂诗 122》	六朝古黛梦中衡，无福秦淮放棹行。想见钟山两才子，词锋落月互纵横。
清	纳兰性德	《酒泉子》	谢却荼蘼。一片月明如水。篆香消。尤未睡。早鸦啼。嫩寒无赖罗衣薄。休傍阑干角。最愁人。灯欲落。雁还飞。
清	仓央嘉措	《情诗其二十九?》	结束花帽下妆楼，雕鞍别时每牵手。?怜郎愁绝还相劝，时日无多再聚首。
清	龚自珍	《已亥杂诗 162》	振绮堂中万轴书，乾嘉九野有谁如。季方玉粹元方死，握手城东问蠹鱼。
清	龚自珍	《已亥杂诗 270》	身世闲商酒半醺，美人胸有北山文。平交百口悠悠辈，揖罢还期将相勋。
清	曾国藩	《失题四首》	金堤旧溃高家堰，复道今年盛昔年。自古尘沙同浩劫，斯民涂炭岂前缘？沉江欲祷王尊壁，击揖谁挥祖逖鞭？大厦正须梁栋拄，先生何事赋归田？
清	朱彝尊	《鸳鸯湖棹歌　之五》	西埏里接韭溪流，一篑瓶山古木秋。惯是争枝乌未宿，夜深啼上月波楼。
清	林佩环	《赠外》	爱君笔底有烟霞，自拔金钗付酒家。修到人间才子妇，不辞清瘦似梅花。
清	梁启超	《满江红　赠魏二　》	如此江山，送多少英雄去了。又尔我蹋尘独漉，睨天长啸。炯炯一空馀子目，便便不合时宜肚。向人间一笑醉相逢，两年少。使不尽，灌夫酒。屠不了，要离狗。有酒边狂哭，花前狂笑。剑外惟馀肝胆在，镜中应诧头颅好。问匏黄阁外一畦蔬，能同否。
清	项鸿祚	《太常引 客中闻歌》	杏花开了燕飞忙，正是好春光。偏是好春光，者几日、风凄雨凉。杨枝飘泊，桃根娇小，独自个思量。刚待不思量，吹一片、箫声过墙。
清	吴嘉纪	《打鲥鱼》	打鲥鱼，供上用。船头密网犹未下，官长已鞴驿马送。樱桃入市笋味好，今岁鲥鱼偏不早。观者倏忽颜色欢，玉鳞跃出江中澜。天边举匕久相迟，冰填箬护付飞骑。君不见金台铁瓮路三千，却限时辰二十二。
清	龚自珍	《已亥杂诗 268》	万一天填恨海平，羽安稳贮云英。仙山楼阁寻常事，兜率甘迟十劫生。
清	龚自珍	《已亥杂诗 314》	丹宝琼花海岸旁，羽山似峚之阳。一家可惜仍烟火，未问仙人辟谷方。
清	黄景仁	《绮怀》	露槛星房各悄然，江湖秋枕当游仙。有情皓月怜孤影，无赖闲花照独眠。结束铅华归少作，屏除丝竹人中年。茫茫来日愁如海，寄语羲和快著鞭。
清	屈复	《偶然作》	百金买骏马，千金买美人；万金买高爵，何处买青春？
清	龚自珍	《漫感　　　　　　　》	绝域从军计惘然，东南幽恨满词笺。一箫一剑平生意，负尽狂名十五年。
清	乾隆	《伊犁将军奏土尔扈特汗渥巴锡率全部归顺诗事》	土尔扈特部，昔汗阿玉奇，今来渥巴锡，明背俄罗斯。向化非招致，颁恩应博施，舍楞逃复返，彼亦合无辞。卫拉昔相忌，携孥往海滨，终焉怀故土,遂尔弃殊伦。弗受将为盗，俾安皆我民，从今蒙古类，无一不王臣。
清	陈维崧	《正月二十日，从吴天石处读纬云弟京邸春词，》	杜陵诸弟飘零甚，几阵离鸿。捩影长空，燕市（谓三弟纬云）梁园（谓四弟子万）类转篷。后湖一雁尤酸楚，竟逐晨风。一去无踪，雨打夭桃坠冷红（悼半雪弟）
清	陈宝箴	《谢易实甫赠庐山泉》	年不践匡庐径，读画因君系梦思。饷我新泉分瀑布，瀹将春茗助敲诗。清流合让支筇客，辟地须寻面壁师。安得草堂容设榻，一瓯睡足日高时。
清	朱彝尊	《减兰》	犀梳在手，逋发未撩匀面后。眉语心知，引过闲房步步随。颓香暖玉，牵拂腰巾带重来。一段归云，谁验蛇医臂上痕。
清	钱秉镫	《金陵即事》	秋山无树故崚嶒，几度支筇未忍登。荒路行愁逢牧马，旧交老渐变高僧。钟楼自吼南朝寺，佛塔还燃半夜灯。莫向雨花台北望，寒云黯淡是钟陵。
清	梁启超	《台湾竹枝词》	相思树底说相思，思郎恨郎郎不知。树头结得相思子，可是郎行思妾时？
清	龚自珍	《已亥杂诗 127》	汉代神仙玉作堂，六朝文苑李男香。过江子弟倾风采，放学归来祀卫郎。
清	朱彝尊	《西江月》	傍玉何曾暑热，惜香最恨眠迟。残灯未杀影迷离，一点纱龙红蕊。小雨初过庭树，新凉渐近罗帏。殷勤临别为披衣，软语虫飞声里。
清	纳兰性德	《虞美人》	春情只到梨花薄，片片催零落。夕阳何事近黄昏，不道人间犹有未招魂。银笺别梦当时句，密绾同心苣。为伊判作梦中人，长向画图清夜唤真真。
清	曾国藩	《乙己春闱谢戴醇士前辈画竹》	余少沦践贫，学书等画漫。中岁愉太仓，误为金紫绊。文字虽所攻，浅尝不能半。迩来又十年，抛弃如土炭。岂谓选佛场，谬来事襄赞！列仙盛瀛洲，腰鱼何璀璨！禁院扃重帐，沉沉窅挂观。键户无一营，驰笺斗豪翰。蘸蓝扫秋叶，斯须复堆案。众雏亦好事，奔命极雨汗。戴嵩圣云孙，三绝天所叹。干谒填其庐，铁门说三换。朅来困棘闱，逢人匄脱腕。为余写新竹，风筠兀缭乱。呵壁呼者可，笙采何足算！我虽不解画，嗜古颇知岸。但得琴中趣，何必工抑按。为报青玕玕，微诗庶一粲。
清	蒋春霖	《鹧鸪天》	杨柳东塘细水流，红窗睡起唤晴鸠。屏间山压眉心翠，镜里波生鬓角秋。临玉管，试琼瓯，醒时题恨醉时休。明朝花落归鸿尽，细雨春寒闭小楼。
清	万寿祺	《访韩圣秋于乌龙潭，韩时将远去》	乌龙潭上泛菰蒲，舴艋三舟酒百壶。一息尚存犹道路，千秋所恃在江湖。西京冠剑曾前席，南国莺花入大都。我始逢君君欲去，柳稊初放听啼乌。
清	龚自珍	《已亥杂诗 135》	偶赋凌云偶倦飞，偶然闲慕遂初衣。偶逢锦瑟家人问，便说寻春为汝归。
清	纳兰性德	《菩萨蛮》	一半残阳下小楼，朱帘斜控软金钩。倚栏无绪不能愁。有个盈盈骑马过，薄妆浅黛亦风流。见人羞涩却回头。
清	归庄	《落花诗》	江南春老叹红稀，树底残英高下飞。燕蹴莺衔何太急！溷多茵少竟安归？阑干晓露芳条冷，池馆斜阳绿荫肥。静掩蓬门独惆怅，从他芳草自菲菲。
清	曾国藩	《岁暮杂感十首》	纷纷节候尽平常，西舍东家底事忙？十二万年都小劫，七千馀岁亦中殇。蜉蝣身世知何极，胡蝶梦魂又一场。少昊笑依情太寡，故堆锦绣富春光。
清	陈维崧	《秋夜听梁溪陈四丈弹琵琶》	瑟瑟阴阴，嗟哉此声，胡为乎来？似灵鼍夜吼，狂崩断岸；角鹰秋起，怒决荒台。忽漫沉吟，陡焉掩抑，细抵游丝缀落梅。冰弦内，惹一宵涕泪，万种悲哀。十年前记追陪，怎握手霜灯暗自猜。叹朱门酒肉，谁容卿傲；梨园子弟，总妒君才。牢落关河，聊萧身世，迸入空亭小忽雷。癫狂甚，骂人间食客，大半驽骀。
清	曾国藩	《失题》	西山一夜雨，秋气入庭除。清晨展书坐，翛然乐有馀。天宇一何廓，荡荡真吾庐。熇熇夸毗子，夺隘无旷居。众鳞争勒潦，鬣耆安得舒！岂知逃闲寂，放荡得尾闾。吾乐正如此，君乐复何如？
清	龚自珍	《已亥杂诗》	一十三度溪花红，一百八下西溪钟。卿家沧桑卿命短，渠侬不关关我侬。
清	龚自珍	《已亥杂诗 160》	眼前石屋著书象，三世十方齐现身。各搦著书一枝笔，各有洞天石屋春。
清	纳兰性德	《于中好》	小构园林寂不哗，疏篱曲径仿山家。昼长吟罢风流子，忽听楸枰响碧纱。添竹石，伴烟霞。拟凭尊酒慰年华。休嗟髀里今生肉，努力春来自种花。
清	陈长生	《春日信笔》	软红无数欲成泥，庭草催春绿渐齐。窗外忽传鹦鹉语，风筝吹落画檐西。
清	朱彝尊	《霜天晓角·晚次东阿》	鞭影匆匆。又铜城驿东。过雨碧罗天净，才八月，响初鸿。微风何寺钟？夕曛岚翠重。十里鱼山断处，留一抹、枣林红。
清	龚自珍	《已亥杂诗 11》	祖父头衔旧熲光，祠曹我亦试为郎。君恩够向渔樵说，篆墓何须百字长。
清	朱彝尊	《如梦令》	横塘答斜日照扉，松钗柳带依依。犹记石桥下，绿阴小舫催归。花飞，花飞，独自水上湔衣。
清	梁启超	《纪事二十四首》	甘隶西征领右军，几凭青鸟致殷勤。舌人不惜为毛遂，半为宗都半为君。
清	纳兰性德	《中元前一夕枕上偶成》	酒醒池塘耿不眠，帐纹漠漠隔轻烟。溪风到竹初疑雨，秋月如弓渐满弦。残梦远经吹角戍，明河长亘衣天。哀蛩饯晓浑多事，也似严更古驿边。
清	李邺嗣	《泊定海夜哭》	飘泊吾生事，孤篷复一方。江烽催鬓雪，野爨燎衣霜。草木俱兵气，亲朋半战场。犹怜心未已，啼眼望南阳。
清	曹雪芹	《警幻仙姑赋》	方离柳坞，乍出花房。但行处，鸟惊庭树；将到时，影度回廊。仙袂乍飘兮，闻麝兰之馥郁；荷衣欲动兮，听环佩之铿锵。靥笑春桃兮，云堆翠髻；唇绽樱颗兮，榴齿含香。纤腰之楚楚兮，回风舞雪；珠翠之辉辉兮，满额鹅黄。出没花间兮，宜嗔宜喜；徘徊池上兮，若飞若扬。蛾眉颦笑兮，将言而未语；莲步乍移兮，待止而欲行。羡彼之良质兮，冰清玉润；羡彼之华服兮，闪灼文章。爱彼之貌容兮，香培玉琢；美彼之态度兮，凤翥龙翔。其素若何？春梅绽雪。其洁若何，秋菊被霜。其静若何，松生空谷。其艳若何，霞映澄塘。其文若何，龙游曲沼。其神若何，月射寒江。应惭西子，实愧王嫱。奇矣哉！生于孰地，来自何方？信矣乎！瑶池不二，紫府无双。果何人哉？如斯之美也！
清	吴嘉纪	《打鲥鱼》	打鲥鱼，暮不休。前鱼已去后鱼稀，搔白官人旧黑头。贩夫何曾得偷买，胥徒两岸争相待。人马销残日无算，百计但求鲜味在。民力谁知夜益穷！驿亭灯火接重重。山头食藿杖藜叟，愁看燕吴一烛龙。
清	朱彝尊	《鸳鸯湖棹歌　之十》	樯燕樯乌绕楫师，树头树底挽船丝。村边处处围桑叶，水上家家养鸭儿。
清	乾隆	《安远庙》	东岭琳宫接，题门各有名。匪尊不二法，缘系众藩情。佛日迎薰朗，慧云收雨征。金川兹武定，安远永销兵。
清	陈衍	《至鹿洞庭湖书院》	路转峰回处，苍松各不群。一溪都见底，五老尚横云。海外多奇字，山中只旧闻。流芳桥上伫，水石本清芬。
清	顾贞观	《金缕曲》	我亦飘零久！十年来，深恩负尽，死生师友。宿昔齐名非忝窃，只看杜陵穷瘦，曾不减，夜郎孱愁，薄命长辞知已别，问人生，到北凄凉否？千万恨，为兄剖。兄生辛未吾丁丑，共些时，冰霜摧折，早衰薄柳。词赋从今须少作，留取心魂相守。但愿得，河清人寿！归日急行成稿。把空名，料理传身后，言不尽，观顿首。
清	纳兰性德	《采桑子》	凉生露气湘弦润。暗滴花梢。帘影谁摇。燕蹴丝上柳条。舞鹍镜匣开频掩。檀粉慵调。朝泪如潮。昨夜香衾觉梦遥。
清	龚自珍	《已亥杂诗 283》	曩将奄宅证淹中，肃肃微言謦欬逢。肯拓同文门畔石，古心突过汉朝松。
清	黄遵宪	《香港感怀十首》	《博物》张华志，千间广厦开。摩挲铜狄在，怅望宝山回。大鸟如人立，长鲸跋浪来。官山还府海，人力信雄哉！
清	蒋易	《乱后过瓜洲旧居》	鸟散瓜洲渡，书归杨仆船。荒城无马迹，广厦几人烟。晴日江光凛，秋星杀气缠。蓬蒿原自满，此别更萧然。
清	王蕴章	《醉太平 西湖寻梦》	炉烟一窗，瓶花一床，更添十里湖光，对南屏晚妆。藕风气香，竹风韵凉，等他月照回廊，浴鸳鸯一双。
清	项鸿祚	《阮郎归 吴门寄家书》	阖闾城下漏声残，别愁千万端。蜀笺书字报平安，烛花和泪弹。无一语，只加餐，病时须自宽。早梅庭院夜深寒，月中休倚阑。
清	曾国藩	《岁暮杂感十首》	拟学坡公馈岁诗，花笺何处寄相思？阳和未老貂先敝，暖气初回鸟竟知。游子情怀随地远，天家雨露及时施。小儒莫献升平颂，幸傍龙楼睹上仪。
清	黄遵宪	《和钟西耘庶常德祥律门感怀诗》	八成无事息兵车，七叶讴吟洽里闾。岂谓浮云变苍狗，竟教明月蚀詹诸。骊山烽火成焦土，牛耳牲盘捧载书。秋草木兰驰道静，白龙微服记为鱼。
清	陈维崧	《用辛稼轩陈同甫倡和韵，送王正子之襄阳，明》	立马和君说：到襄阳、为余先问，隆中诸葛。往日英雄潮打尽，怪煞怒涛崩雪。今古恨、总多于发。再问大堤诸女伴，白铜鞮、可有闲风月？谁弹向，楚天瑟？才逢燕市还分别。怅平生、无多知己，几番离合。此去武昌鱼不少，莫惜颜筋柳骨。要频看、郑虔三绝。一幅新词《凄凉犯》，嘱来春、并示何生铁。霜夜吼，烛花裂。
清	顾贞观	《菩萨蛮》	山城夜半催金柝，酒醒孤馆灯花落。窗白一声鸡，枕函闻马嘶。门前乌桕树，霜月迷行处。遥忆独眠人，早寒惊梦频。
清	陈维崧	《过虎牢》	汜水东来，荥阳西去，伤心斜日哀湍。横鞭顾盼，又过虎牢关。叹息提兵血战，西风响、一片刀环。英雄泪，乱山红叶，不待晓霜丹。追攀，当日事，炎精末造，遗恨灵桓。又许昌迁驾，不肯回銮。今古兴亡转换，谁相问、剩水残山。凭高望，汉陵魏阙，一样土花斑。
清	余怀	《三月二十日朱本固园中牡丹二百余朵》	沉香亭畔方移种，已见黄尘动地来。幸有爱花朱处士，至今留得百枝开。
清	郑燮	《道情》	老书生，白屋中；说黄虞，道古风。许多后辈高科中，门前仆从雄如虎，陌上旌旗去似龙，一朝势落成春梦，倒不如蓬门僻巷，教几个小小蒙童。
清	吴绡	《杨柳枝词》	宫柳初开一抹眉，武昌城下乍逢时。春来树树烟条绿，欲认何枝是旧枝。寒食东风已满城，小枝纤弱拂啼莺。东君不惜离人苦，又向前年折处生。
清	龚自珍	《已亥杂诗 151》	小别湖山劫外天，生还如证第三禅。台宗晤后无来去，人道苍茫十四年。
清	龚自珍	《已亥杂诗 258》	云英化水景光新，略似骖缥缈身。一队画师齐敛手，只容心里貯秾春。
清	通州诗丐	《绝命诗》	赋性生来本野流，手提竹杖过通州。饭篮向晓迎残月，歌板临风唱晚秋。两脚踏翻尘世路，一肩担尽古今愁。如今不受嗟来食，村犬何须吠不休。
清	龚自珍	《杂诗》	霜豪掷罢倚天寒，任作淋漓淡墨看。何敢自矜医国手，药方只贩古时丹。
清	龚自珍	《己亥杂诗》	琼林何不积缗泉？物自低昂人自便。我与徐公筹到此，朱提山竭亦无权！
清	朱彝尊	《鸳鸯湖棹歌　之五十》	风樯水槛尽飞花，一曲春波潋滟斜。北斗阑干郎记取，七星桥下是儿家。
清	龚自珍	《已亥杂诗 102》	网罗文献吾倦矣，选色谈空习性存。江淮狂生知我者，绿百字铭其言。
清	黄景仁	《笥河先生偕宴太白歌醉中作歌》	红霞一片海上来，照我楼上华筵开。倾觞绿酒忽复尽，楼中谪位安在哉？青山对面客起舞，彼此青莲一抔土。若论七尺归蓬蒿，此楼作客山是主。若论醉月来江滨，此楼作主山是宾。谁将诗卷掷江流，定不与江东向流。
清	郑燮	《渔家》	卖得鲜鱼二百钱，米粮炊饭放归船。拔来湿苇烧难着，晒在垂杨古岸边。
清	龚自珍	《已亥杂诗 40》	北方学者君第一，江左所闻君毕闻。土厚水深词气重，烦君他日定吾文。
清	纳兰性德	《采桑子》	拨灯书尽红笺也，依旧无聊。玉漏迢迢，梦里寒花隔玉箫。几竿修竹三更雨，叶叶萧萧。分付秋潮，莫误双鱼到谢桥。
清	王士祯	《初春济南作》	山郡逢春复乍晴，陂塘分出几泉清？郭边万户皆临水，雪后千峰半入城。
清	朱彝尊	《鸳鸯湖棹歌　之十二》	穆湖莲叶小于钱，卧柳虽多不碍船。两岸新苗才过雨，夕阳沟水响溪田。
清	王夫之	《清平乐 咏雨》	归禽响暝。隔断南枝径。不管垂杨珠泪迸。滴碎荷声千顷。随波赚杀鱼儿。浮萍乍满清池，谁信碧云深处，夕阳仍在天涯。
清	曾国藩	《桂湖五首》	矮桂枝钩袖，丛空叶打头。堤行皆反径，路断得高楼。栏槛干回锦，琉璃五色秋。落霞沉水底，绮散不能收。
清	纳兰性德	《菩萨蛮》	问君何事轻离别。一年能几团栾月。杨柳乍如丝。故园春尽时。春归归不得。两桨松花隔。旧事逐寒朝。啼鹃恨未消。
清	仓央嘉措	《情诗其一》	东山崔嵬不可登，绝顶高天明月生，?红颜又惹相思苦，此心独忆是卿卿。
清	吴锡麒	《菩萨蛮》	春波软荡红楼水，多时不放莺儿起。一样夕阳天，留寒待禁烟。已是人消瘦，只此情依旧。可奈别离何，明朝杨柳多。
清	陈维崧	《咏铁马同云臣赋》	赤兔无成，乌骓不逝，屈作小廊檐马。碎珮琮琤，丛铃戛（王吉），依稀客窗闲话。更乌鹊时相触，霜欺兼雨打。几悲诧，多少战场猛气，矜蹴踏万马一时都哑。流落到而今，踠霜蹄寄人篱下。潦倒余生，侭闲身蛛丝同挂。又西风唤起，仍旧酸嘶中夜。
清	曹雪芹	《石上偈》	无才可去补苍天，枉入红尘若许年。此系身前身后事，倩谁记去作奇传？
清	陈维崧	《许月度新自金陵归，以《青溪集》示我，感赋》	青溪路。记当日、年少嬉游处。覆舟山畔人家，麾扇渡头士女。水花风片，有十万珠帘夹烟浦。泊画船、柳下楼前，衣香暗落如雨。闻说近日台城，剩黄蝶濛濛，和梦飞舞。绿水青山浑似画，只添了、几行秋戍。三更后、盈盈皓月，见无数精灵含泪语。想胭脂井底娇魂，至今怕说擒虎。
清	谭嗣同	《除夕感怀》	内顾何曾足肝胆，论交晚乃得髯翁。不观器识才终隐，即较文词势已雄。逃酒人随霜阵北，谈兵心逐海潮东。飞光自抚将三十，山简生来忧患中。
清	龚自珍	《已亥杂诗 79》	手扪千轴古琅玕，笃信男儿识字难。悔向侯王作宾客，廿篇鸿烈赠刘安。
清	曹雪芹	《金陵十二钗正册——史湘云》	富贵又如何？襁褓之间父母违。展眼吊斜辉，湘江水逝楚云飞。
清	曹雪芹	《葬花吟》	花谢花飞花满天，红消香断有谁怜？游丝软系飘春榭，落絮轻沾扑绣帘？闺中女儿惜春暮，愁绪满怀无释处；手把花锄出绣闺，忍踏落花来复去？柳丝榆荚自芳菲，不管桃飘与李飞；桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼；明媚鲜妍能几时，一朝飘泊难寻觅。花开易见落难寻，阶前闷杀葬花人；独倚花锄泪暗洒，洒上空枝见血痕。杜鹃无语正黄昏，荷锄归去掩重门；青灯照壁人初睡，冷雨敲窗被未温。为奴底事倍伤神，半为怜春半恼春：怜春忽至恼忽去，至又无言去不闻。昨宵庭外悲歌发，知是花魂与鸟魂？花魂鸟魂总难留，鸟自无言花自羞；愿奴胁下生双翼，随花飞到天尽头。天尽头，何处有香丘？未若锦囊收艳骨，一抔净土掩风流；质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知是谁？试看春残花渐落，便是红颜老死时；一朝春尽红颜老，花落人亡两不知！
清	朱彝尊	《来青轩》	天书稠叠此山亭，往事犹传翠辇经。莫倚危栏频北望，十三陵树几曾青？
清	曹雪芹	《咏白海棠》	斜阳寒草带重门，苔翠盈铺雨后盆。玉是精神难比洁，雪为肌骨易销魂。芳心一点娇无力，倩影三更月有痕。莫谓缟仙能羽化，多情伴我咏黄昏。
清	谭嗣同	《题残雷琴铭》	破天一声挥大斧，干断柯折皮骨腐，纵作良材遇已苦。遇已苦，呜咽哀鸣莽终古！
清	龚自珍	《已亥杂诗 145》	径山一疏吼寰中，野烧苍凉悼达公。何处复求龙象力，金光明照浙西东。
清	龚自珍	《已亥杂诗 14》	颓波难挽挽颓心，壮岁曾为九牧箴。钟簴苍凉行色晚，狂言重起廿年喑。
清	纳兰性德	《梦江南》	昏鸦尽，小立恨因谁?急雪乍翻香阁絮，轻风吹到胆瓶梅，心字已成灰。
清	龚自珍	《已亥杂诗 76》	文章合有老波澜，莫作鄱阳夹漈看。五十年中言定验，苍茫六合此微官。
清	陈维崧	《好事近》	分手柳花天，雪向晴窗飘落。转眼葵肌初绣，又红倚栏角。别来世事一番新，只吾徒犹昨。话到英雄失路，忽凉风索索。
清	黄宗羲	《五月二十八日书诗人壁》	不钩帘幕昼沉沉，难向庸医话病深。不识诗人容易病，一春花鸟总关心。
清	朱彝尊	《哭王处士翃》	相送悲长别，还家惨独行。流连简书札，次第念交情。自有箧中作，何难身后名！泉台应快意，未必似平生。
清	康有为	《秋登越王台》	秋风立马越王台，混混蛇龙最可哀。十七史从何说起，三千劫几历轮回。腐儒心事呼天问，大地山河跨海来。临睨飞云横八表，岂无倚剑叹雄才！
清	龚自珍	《已亥杂诗 148》	一脉灵长四叶貂，谈经门祚郁岧嶤。儒林几见传苗裔，此伏高邮冠本朝。
清	乾隆	《翠云屏》	崔巍孤峰削玉华，山枢旁出古槎枒。何人解事为镌泐，语凿空犹道女蜗。
清	龚自珍	《已亥杂诗 75》	不能古雅不幽灵，气体难跻作者庭。毁杀流传遗下女，自障纨扇过旗亭。
清	纳兰性德	《拟古》	予生未三十，忧愁居其半。心事如落花，春风吹已断。行当适远道，作记殊汗漫。寒食青草多，薄暮烟冥冥。山桃一夜红，茵箔随飘零。愿餐玉红草，一醉不复醒。
清	乾隆	《文渊阁赐茶》	层阁文华殿后峨，昨春庆宴觉无何。具瞻楠架四库贮，且喜芸编三面罗。十载春秋成不日，极天渊海尚余波。待钞蒇事遗百一，月课督程仍校讹。
清	沈曾植	《西湖杂诗 之三》	游船平浅泛槎（舟符），隔一牛鸣路转纡。消得桑蓬残习否？中流容与数鸥凫。
清	龚自珍	《已亥杂诗 215》	倘容我老半锄边，不要公卿寄奉钱。一事避君君匿笑，刘郎才气亦求田。
元	郭麟孙	《三月三日重游虎丘》	细雨霏霏不湿衣，山前山后乱莺飞。过桥春色绯桃树，临水人家白板扉。此地酒帘邀我醉，隔船箫鼓送人归。清游恐尽今朝乐，回首阊门又夕晖。
清	朱彝尊	《鸳鸯湖棹歌　之三十五》	画眉墨是沈珪丸，水滴蟾蜍砚未干。休恨图经山色少，与郎终日远峰看。
清	乾隆	《画舫斋》	画舫予所喜，云舟不是舟。雅宜风澹荡，那共水沉浮。荷净初过雨，竹凉飒似秋。分明太液上，借与米家游。
清	吴伟业	《古意》	欢似机中丝，织作相思树。侬似衣上花，春风吹不去。
清	谈迁	《广陵》	南朝旧事一芜城，故国飘零百感生。柳影天涯随去辇，杨花江上变浮萍。远山依旧横新黛，断岸还看散冷萤。今日广陵思往事，十年前亦号承平。
清	龚自珍	《海棠》	黄金华发两飘萧，六九童心尚未消。化起海红帘底月，西厢花影怒广潮。
清	张维屏	《登黄岩绝顶》	姊妹石娟娟，回看锁碧烟。云深僧梦稳，壁峭客身悬。舄下走飞瀑，杖头开洞开。文殊峰上立，孤塔共巍然。
清	郑燮	《道情》	老头陀，古庙中，自烧香，自打钟。兔葵燕麦闲斋供。山门破落无关锁，斜日苍黄有乱松。秋星闪烁颓垣缝。黑漆漆蒲团打坐，夜烧茶炉火通红。
清	曾国藩	《次韵何廉昉太守感怀述事十六首》	薇阁藤厅淡淡红，多君翔步五云中。良缘彩凤双飞翼，慧业灵犀一点通。典郡四旬书上考，阖门八口祀昭忠。灾祥谁识天公意，休向西风泣路穷。
清	乾隆	《题宋院本金陵图》	琼窗绮榭簇勾栏，蜜意酣情各缔欢。官妓遗风自唐宋，政咸何体污衣冠。
清	郑燮	《念奴娇 胭脂井》	辘辘转转，把繁华旧梦，转归何处？只有青山围故国，黄叶西风菜圃。拾橡瑶阶，打鱼宫沼，薄暮人归去。铜瓶百丈，哀音历历如诉。过江咫尺迷楼，宇文化及，便是韩擒虎。井底胭脂联臂出，问尔萧娘何处？清夜游词，後庭花曲，唱彻江关女。词场本色，帝王家数然否？
清	龚自珍	《已亥杂诗 16》	弃妇丁宁嘱小姑，姑恩莫负百年劬。米盐种种家常话，泪湿红裙未绝裾。
清	黄任	《西湖杂诗》	珍重游人入画图，楼台绣错与茵铺。宋家万里中原土，博得钱塘十顷湖。
清	吴锡麒	《少年游》	江南三月听莺天，买酒莫论钱。晚笋余花，绿阴青子，春老夕阳前。欲寻旧梦前溪去，过了柳三眠。桑径人稀，吴蚕才动，寒倚一梯烟。
清	龚自珍	《已亥杂诗 54》	科以人重科益重，人以科传人可知。本朝四十九科矣，搜集科名意在斯。
清	王士祯	《秋柳》	秋来何处最销魂？残照西风白下门。他日差池春燕影，只今憔悴晚烟痕。愁生陌上黄骢央，梦远江南乌夜村。莫听临风三弄笛，玉关哀怨总难论。
清	陈维崧	《冬夜不寐写怀，用稼轩、同父倡和韵》	已矣何须说！笑乐安、彦升儿子，寒天衣葛。百结千丝穿已破，磨尽炎风腊雪。看种种、是余之发。半世琵琶知者少，枉教人、斜抱胸前月。羞再挟，王门瑟。黄皮裤褶军装别。出萧关、边笳夜起，黄云四合。直向李陵台畔望，多少如霜战骨。陇头水、助人愁绝。此意尽豪哪易遂？学龙吟、屈煞床头铁。风正吼，烛花裂。
明	叶小鸾	《春日晓妆（丁卯，十二岁）》	揽镜晓风清，双蛾岂画成。簪花初欲罢，柳外正莺声。
清	黄遵宪	《题梁任父同年》	寸寸山河寸寸金，瓜离分裂力谁任。杜鹃再拜忧天泪，精卫无穷填海心。
清	李邺嗣	《西陵绝句诗十四首》	五寺钟声送夕曛，女冠犹着旧宫裙。葫芦井畔伤心语，只许东洲遗老闻。
清	余怀	《白鹭洲》	洲前白鹭几时飞？芳草王孙归未归？二水依然台下过，阿谁演念家山破。
清	龚自珍	《已亥杂诗 222》	秋光明媚似春光，重九尊前草树香。可记前年宝藏寺，西山暮雨怨吴郎。
清	陈维崧	《春愁》	蝉鬓隔花阴，香肌压翠衾，风前一笑掷千金。记得那时明月底，刚半线，露丹襟。银钥杳沉沉，朱楼阻信音，流莺啼破绿窗深。清泪未弹红泪滴，流不了，到如今。
清	乾隆	《法喇——汉语为扒犁即拖床也》	服牛乘马取诸随，利器殊方未可移。似榻似车行以便，曰冰曰雪用皆宜。孤篷虽逊风帆疾，峻坂无愁衔橛危。太液拖床龙凤饰，椎轮大辂此堪思。
清	朱彝尊	《风入松》	朝云不改旧时颜，飞下屏山。严城乍报三通鼓，何繇得遮梦重还。露叶犹闻响屧，风帘莫碍垂鬟。簪花小字箧中看，别思回环。穿针纵有他生约，怅迢迢路断银湾。锦瑟空成追忆，玉箫定在人间。
清	陈维崧	《春夜听客弹琵琶，作《隋唐评话》。》	雨滴梅梢，雪消蕙叶，入春难得今宵暇。倩他银甲凄清，铁拨纵横，声声迸碎鸳鸯瓦。依稀长乐夜乌啼，分明湓浦邻船话。腕下，多少孤城战马，一时都作哀湍泻。今日黑闼营空，尉迟杯冷，落叶浮清灞。百年青史不胜愁，两行银烛空如画。
清	谭嗣同	《除夕感怀》	年华世事两迷离，敢道中原鹿死谁。自向冰天炼奇骨，暂教佳句属通眉。无端歌哭因长夜，婪尾阴阳胜此时。有约闻鸡同起舞，灯前转恨漏声迟。
清	钱秉镫	《还家杂感》	此生谁料有还期，哭罢相看梦里疑。同产仅余三子在，一门犹仗两兄持。箧中泪渍游人信，壁上蜗残忆弟诗。不是天涯归意懒，归懒原怕到家时。
清	龚自珍	《已亥杂诗 247》	鹤背天风堕片言，能苏万古落花魂。征衫不渍寻常泪，此是平生未报恩。
清	纳兰性德	《菩萨蛮》	朔风吹散三更雪。倩魂犹恋桃花月。梦好莫催醒。由他好处行。无端听画角。枕畔红冰薄。塞马一声嘶。残星拂大旗。
清	钱载	《出东林六七里望庐山》	连峰出云云半开，奔渠卷雪响春雷。云中屈曲明如玉，都是天池顶泻来。
清	纪映钟	《茅慎言暑中过访》	三旬不出口如钳，君到空斋话不厌。才及老庄忘楚越，忽闻世事奋髭髯。欢来岂曰非朋友，贫也无须讳米盐。赤脚层冰何处所？白云恒岳在荒檐。
清	龚自珍	《已亥杂诗 118》	麟趾褭蹄式可寻，何须番舶献其琛。汉家平淮书难续，且仿齐梁铸饼金。
清	魏耕	《醉歌行　姜大行宴中作》	明州布衣家已倾，几岁亡命乞余生。褴褛百结脚不袜，伶仃枯槁无人形。奔走东吴与西楚，满城尽是商与贾。各自全躯保妻子，捶胸何处诉愁苦。今年飘泊长洲来，性命如丝更可哀。一餐饱饭襟怀好，输心写意倾深杯。秋雨注墙蝼蛄叫，菊花倒地金钱开。三盏两盏筋骨活，将醉未醉春姿回。欢乐填填彻晓夜，何知罾缴遍尘埃。姜生姜生不须虑，圣贤豪杰终荒苔。人生三万六千日，会当日日眉头开，富贵于我何有哉！
清	干建邦	《青莲寺》	斜渡溪桥一刹悬，行人报道是青莲。同来揽秀无今古，到底巢云孰后先。盟誓几疑穿石骨，风流恰喜绕垆烟。徘徊胜迹岿然在，感慨徒生落照前。
清	清无名氏	《民歌》	坐催中门鸡乱啼，送人离别水东西。挽水东流想无法，从今不养五更鸡。
清	曾国藩	《温甫读书城南寄示二首》	十年长隐南山雾，今日始为出蛐云。事业真如移马磨，羽毛何得避鸡群。求珠采玉从吾好，秋菊春兰各自芬。嗟我蹉跎无一用，尘埃车马日纷纷。
清	朱彝尊	《鸳鸯湖棹歌　之八十九》	鸭嘴小船浅水通，获花门巷萧萧风。荆南豫北斗新酿，不比吾乡清若空。
清	张之洞	《谢易实甫再惠庐山三峡泉》	江城炎燥无风，忽有甘泉药病翁。篇酌一家俱满腹，劳人堪傲赞皇公。
清	曹雪芹	《元宵灯谜》	阶下儿童仰面时，清明妆点最堪宜。游丝一断浑无力，莫向东风怨别离。打一玩物。
清	纪映钟	《女姬姜》	女姬姜，买自漳。去衵衣，肤凝脂。着眼看，无疤痍。买如一犊，卖得一斛。
清	舒天香	《白鹿升仙台》	野人似我真如鹿，六月披裘受清福。兴来枕石学云眠，瑶草琪花相伴宿。飞蝶时时上我身，但见香云不见人。早知世外容疏懒，悔往尘寰四十春。
清	曹雪芹	《西施》	一代倾城逐浪花，吴宫空自忆儿家。效颦莫笑东村女，头白溪边尚浣纱。
清	查慎行	《三闾祠》	平远江山极目回，古祠漠漠背城开。莫嫌举世无知己，未有庸人不忌才。放逐肯消亡国恨？岁时犹动楚人哀！湘兰沅芷年年绿，想见吟魂自往来。
清	严复	《戊戍八月感事》	求治翻为罪，明时误爱才。伏尸名士贱，称疾诏书哀。燕市天如晦，宣南雨又来。临河鸣犊叹，莫遣才心灰。
清	陈维崧	《春暮半塘小泊》	水榭枕官河，朱栏倚粉娥。记早春、栏畔曾过。开着绿纱窗一扇，吹钿笛，是伊麽？无语注横波，裙花信手搓。怅年光、一往蹉跎。卖了杏花挑了菜，春纵好，已无多。
清	顾炎武	《酬朱监纪四辅》	十载江南事已非，与君辛苦各生归。愁看京口三军溃，痛说扬州十日围。碧血未消今战垒，白头相见旧征衣。东京朱祜年犹少，莫向尊前叹式微。
清	曹雪芹	《金陵十二钗又副册——袭人》	枉自温柔和顺，空云似桂如兰。堪羡优伶有富，谁知公子无缘。
清	纳兰性德	《南乡子    为忘妇题照》	泪咽更无声。止向从前悔薄情。凭仗丹青重省识。盈盈。一片伤心画不成。别语忒分明。午夜鹣鹣梦早醒。卿自早醒侬自梦。更更。泣尽风前夜雨铃。
清	纳兰性德	《望江南  咏弦月》	初八月，半镜上青霄。斜倚画阑娇不语，暗移梅影过红桥，裙带北风飘。
清	纳兰性德	《梦江南》	新来好，唱得虎头词。一片冷香惟有梦，十分清瘦更无诗。标格早梅知。
清	归庄	《观田家收获》	稻香秫熟暮秋天，阡陌纵横万亩连。五载输粮女真国，天全我志独无田。
清	郑燮	《道情》	吊龙逢，哭比干。羡庄周，拜老聃。未央宫里王孙惨。南来薏苡徒兴谤，七尺珊瑚只自残。孔明枉做那英雄汉，早知道茅庐高卧，省多少六出祁山。
清	龚自珍	《已亥杂诗 311》	画禅有女定清真，合配琳万轴身。百里畿南风雪路，我来着手竟成春。
清	曾国藩	《次韵何廉昉太守感怀述事十六首》	溢觞初引一泓泉，流出蛟龙万丈渊。从古精诚能破石，薰天事业不贪钱。腐儒封拜称诗伯，上策屯耕在现田。巨海茫茫终得岸，谁言精卫憾难填？
清	龚自珍	《已亥杂诗 46》	彤墀小立缀鹓鸾，金碧初阳当画看。一队佽飞争识我，健儿身手此文官。
清	乾隆	《木兰祠》	克敌垂成不受勋，凛然巾帼是将军。一般过客留吟句，绝胜钱塘苏小坟。
清	赵翼	《后园居诗》	有客忽叩门，来送润笔需。乞我作墓志，要我工为谀。言政必龚黄，言学必程朱。吾聊以为戏，如其意所需。补缀成一篇，居然君子徒。核诸其素行，十钧无一铢。其文倘传后，谁复知贤愚？或且引为据，竟入史册摹。乃知青史上，大半亦属诬。
清	张问陶	《观我四首 死》	胶革全崩傀儡场，岐雷医命竟无方。千秋许我留真气，百事催人到夕阳。谁把黄金求骏骨，且余一垅羡生王。涅槃羽化凭仙佛，为想归途尽渺茫。
清	董士锡	《木兰花慢 武林归舟中作》	看斜阳一缕，刚送得，片帆归。正岸绕孤城，波回野渡，月暗闲堤。依稀是谁相忆？但轻魂如梦逐烟飞。赢得双双泪眼，从教涴尽罗衣。江南几日又天涯，谁与寄相思？怅夜夜霜花，空林开遍，也只侬知。安排十分秋色，便芳菲总是别离时。惟有醉将醽醁，任他柔橹轻移。
清	朱彝尊	《鸳鸯湖棹歌　之八十一》	野王台废只空墩，翁子坟荒有墓门。舍宅尚传裴相国，移家曾住赵工孙。
清	曹雪芹	《太虚幻境对联》	假作真时真亦假，无为有处有还无。
清	孙洤	《黄山杂诗》	名山刻画总支离，万态千容到始知。高以难窥终爱瘦，险多不测乃成奇。云随变幻无常致，松不雷同总怪枝。若结茅庵青翠处，真修何必让安期。
清	郑燮	《念奴娇 台城》	秋之为气，正一番风雨，一番萧瑟。落日鸡鸣山下路，为问台城旧迹。老蔓藏蛇，幽花贱血，坏堞零烟碧。有人牧马，城头吹起觱篥。当初面代牺牲，食惟菜果，恪守沙门律。何事饿来翻掘鼠，雀卵攀巢而吸？再曰荷荷，跏趺竟逝，得亦何妨失？酸心硬语，英雄泪在胸臆。
清	陈维崧	《虞美人·无聊》	无聊笑捻花枝说，处处鹃啼血。好花须映好楼台，修傍秦关蜀栈战场开。倚楼极目添愁绪，更对东风语：好风休簸战旗红，早送鲥鱼如雪过江东！
明	叶小鸾	《昭齐姊约归阻风不至》	寒炉拨尽烬微红，漠漠红云黯碧空。离别遂如千里月，归期偏怅一帆风。愁边花发三春日，梦里年惊两鬓中。雨雪满窗消未得，定应握手几时同。
清	朱彝尊	《洞仙歌》	韶光最好，甚眉峰长聚。相劝乘船漾南浦。盼海棠簪后插到茶蘼，同梦里又是楝花风雨。桥东芳草岸，胜乐游原，勾队争看小蛮舞。雀舫曳疏帘，蛛网浮杯，但日日鸾箫吹度。听唱遍青春蓦山溪，待拆了歌台，放伊归去。
清	朱彝尊	《晚次崞县》	百战楼烦地，三春尚朔风。雪飞寒食后，城闭夕阳中。行役身将老，艰难岁不同。流移嗟雁户，生计各西东。
清	顾炎武	《雨中至华下宿王山史家》	重寻荒径一冲泥，谷口墙东路不迷。万里河山人落落，三秦兵甲雨凄凄。松阴旧翠长浮院，菊芯初黄欲照畦。自笑漂萍垂老客，独骑羸马上关西。
清	朱彝尊	《鸳鸯湖棹歌　之九十三》	百步桥南解缆初，香醪五木隔年储，不须合路寻鱼鲊，但向分湖问蟹胥。
清	陈恭尹	《崖门谒三忠祠》	山木萧萧风更吹，两崖波浪至今悲。一声望帝啼荒殿，十载愁人来古祠。海水有门分上下，江山无地限化夷。停舟我亦艰难日，畏向苍苔读旧碑。?
清	纳兰性德	《菩萨蛮》	春云吹散湘帘雨。絮黏蝴蝶飞还住。人在玉楼中。楼高四面风。柳烟丝一把。暝色笼鸳瓦。休近小阑干。夕阳无限山。
清	蒋智由	《有感》	落落何人报大仇？沉沉往事泪长流。凄凉读尽支那史，几个男儿非马牛！
清	谭嗣同	《桂花五律》	湘上野烟轻，芙蓉落晚晴。桂花秋一苑，凉露夜三更。香满随云散，人归趁月明。谁知小山意，惆怅遍江城!
清	邢昉	《闻戴敬夫由越入闽》	湖县忽离群，兵车谅未闻。揭竿真草草，暴骨竟纷纷。秋隔苕花岸，心悲建业云。遥思于役意，不为武夷君。
清	何绍基	《山雨》	短笠团团避树枝。初凉天气野行宜。溪云到处自相聚，山雨忽来人不知。马上衣巾任沾湿，村边瓜豆也离披。新晴尽放峰峦出，万瀑齐飞又一奇。
清	梁启超	《赠别郑秋蕃兼谢惠画》	鲁孱漆室泣，周蠢嫠纬悲，谋国自有肉食辈，干卿甚事，胡乃长叹而累欷？覆巢之下无完卵，智者怵惕愚者嬉，天下兴亡各有责，今我不任谁贷之。吾友荥阳郑秋子，志节卓荦神嵚崎，热心直欲炉天地，视溺己溺饥己饥。少年学书更学剑，顾盼中原生雄姿，此才不学万人敌，大隐于市良自嗤。一槎渡海将廿载，纵横商战何淋漓，眼底骈罗世界政俗之同异，脑中孕含廿纪思想之瑰奇。青山一发望故国，每一念至魂弗怡，不信如此江山竟断送，四百兆中无一是男儿。去年尧台颁衣带，血泪下感人肝脾，义会不胚走天下，日所出入咸闻知。君时奋臂南天隅，毁家纾难今其时，悲歌不尽铜驼泪，魂梦从依敬业旗。誓拯同胞苦海苦，誓答至尊慈母慈，不愿金高北斗寿东海，但愿得见黄人捧日、崛起大地、而与彼族齐骋驰。我渡赤道南，识君在雪黎，貌交淡于水，魂交浓如饴。风云满地我行矣，壮别宁作儿女悲。知君有绝技，余事犹称老画师。君画家法兼中外，蹊径未许前贤窥；我昔倡议诗界当革命，狂论颇颔作者颐。吾舌有神笔有鬼，道远莫致徒自嗤；君今革命先画界，术无与并功不訾。我闻西方学艺盛希腊，实以绘事为本支，尔来蔚起成大国，方家如鲫来施施。君持何术得有此，方驾士蔑凌颇离，英人阿利华士蔑，近世最著名画师也。希腊人颇离奴特，上古最著名画师也。一缣脱稿列梳会，君尝以所画寄陈博览会，评赏列第一云。博览会西名曰益士彼纯，又名曰梳。万欧谓欧罗巴人也。喷喷惊且咍，乃信支那人士智力不让白皙种，一事如此他可知。我不识画却嗜画，悉索无餍良贪痴，五日一水十日石，君之惠我无乃私。棱棱神鹰兮历历港屿，君所赠余画，一为飞鹰搏鸮图，一为雪港归舟图，皆君得意之作也。雪黎港口称世界第一，画家喜画之，而佳本颇难。缭以科葛米讷兮藉以芦丝，西人有一种花名曰科葛米纳，意言勿忘我也，吾译之为长毋相忘花。芦丝即玫瑰花。君所赠画，杂花烘缭，秾艳独绝。画中之理吾不解，画外之意吾颔之。君不见鸷鸟一击大地肃，复见天日扫雰翳，山河锦绣永无极，烂花繁锦明如斯；又不见今日长风送我归，欲别不别还依依，桃花潭水兮情深千尺，长毋相忘兮攀此繁枝。君遗我兮君画，我报君兮我诗，画体维新诗半旧，五省六燕惭转滋。媵君一语君听取，人生离别寻常耳，桑田沧海有时移，男儿肝胆长如此，国民责任在少年，君其勉旃吾行矣。
清	陆次云	《咏史》	儒冠儒服委丘墟，文采风流化土苴。尚有陆生坑不尽，留他马上说诗书。
清	龚自珍	《已亥杂诗 225》	银烛秋堂独听心，隔帘谁报雨沉沉。明朝不许沿溪赏，已没溪桥一尺深。
清	袁枚	《沙沟》	沙沟日影烟朦胧，隐隐黄河出树中。刚卷车帘还放下，太阳力薄不胜风。
清	赵执信	《甿入城行》	村甿终岁不入城，入城怕逢县令行。行逢县令犹自可，莫见当衙据案坐。但闻坐处已惊魂，何事喧轰来向村。锒铛杻械从青盖，狼顾狐嗥怖杀人。鞭笞榜掠惨不止，老幼家家血相视。官私计尽生路无，不如却就城中死。一呼万应齐挥拳，胥隶奔散如飞烟。可怜县令窜何处？眼望高城不敢前。城中大官临广堂，颇知县令出赈荒。门外甿声忽鼎沸，急传温语无张皇。城中酒浓馎饦好，人人给钱买醉饱。醉饱争趋县令衙，撤扉毁阁如风扫。县令深宵匍匐归，奴颜囚首销凶威。诘朝甿去城中定，大官咨嗟顾县令。
清	严遂成	《砥柱峰》	河从受降城，北折径南注。万山束缚之，龙性驯不怒。及兹下三门，喷礴流悬布。砥柱屹当冲，四傍绝依附。何所恃而傲，力与河伯忤？摧刚终成柔，条分左右去。卷土趋向东，昏垫逮徐豫。神禹无治法，计穷吁天助。铲除昆仑山，绝河之来路。西海为尾闾，是龙安身处。
清	曹雪芹	《金陵十二钗正册——王熙凤》	凡鸟偏从末世来，都知爱慕此生才。一从二令三人木，哭向金陵事更哀。
清	魏耕	《弹铗歌》	我生岂无命，何为使我漂流天南海北陬，日与腐儒小子论诗书，唇干口燥不得休。谁言人生直如矢，苍苍反复曲如钩。不见城中达官骑大马，杀人多者居上头。会须觅取百个钱，日醉洞庭岳阳之酒楼。俯观波涛千里横击，销我千古万古之忧愁。
清	朱彝尊	《鸳鸯湖棹歌　之一百》	槛边花外尽重湖，到处怀觞兴不孤。安得家家寻画手，溪堂遍写读书图。
清	龚自珍	《已亥杂诗 194》	女儿魂魄完复完，湖山秀气还复还。炉香瓶卉践复残，他生重见艰复艰。
清	曹雪芹	《春梦歌》	春梦随云散，飞花逐水流。寄言众儿女，何必觅闲愁。
清	陈维崧	《将归留别练塘诸子》	游子衣边雪，慈亲地下心。都将苴杖泪，并作苦寒吟。此意复谁识？当歌难自禁。劳君霜夜弹，莫打失巢禽。
清	钱秉镫	《伤心诗》	屈指吴江死别时，孤情此日已全痴。子山漫著伤心赋，孙楚休传除服诗。海外无香回玉树，帐中何术召蛾眉。故园小阁经年锁，花落花开见阿谁？
清	黄遵宪	《杂感》	大块凿混沌，浑浑旋大圜；隶首不能算，知有几万年。羲轩造书契，今始岁五千；以我视后人，若居三代先。俗儒好尊古，日日故纸研；六经字所无，不敢入诗篇。古人弃糟粕，见之口流涎；沿习甘剽盗，妄造丛罪愆。黄土同抟人，今古何愚贤；即今忽已古，断自何代前？明窗敞流离，高炉蒸香烟；左陈端溪砚，右列薛涛笺；我手写我口，古岂能拘牵！即今流俗语，我若登简编；五千年后人，惊为古斓斑。
清	钱秉镫	《暑中走椒岭省方氏姊示诸甥》	十七年前椒岭路，短驴疑在梦中行。兵烽几度门无径，灵雨初通涧有声。牛屋半楹啼寡姊，蔬盘一夜费贫甥。老来万事心灰尽，益重人间骨肉情。
清	陈维崧	《赠苏崑生（苏，固始人，南曲为当今第一。曾》	吴苑春如绣。笑野老、花颠酒恼，百无不有。沦落半生知己少，除却吹箫屠狗。算此外、谁欤吾友？忽听一声河满子，也非关类湿青衫透。是鹃血，凝罗袖。武昌万叠戈船吼。记当日、征帆一片，乱遮樊口。隐隐柁楼歌吹响，月下六军搔首。正乌鹊、南飞时候。今日华清风景换，剩凄凉、鹤发开元叟。我亦是，中年后。
清	陈维崧	《善权寺相传为祝英台旧宅，寺后一台，云其读》	傍东风，寻旧事，愁脸满红筯。任是年深，也有系人处。可怜黄土苔封，绿罗裙坏，只一缕春魂抛与。为他虑，还虑化蝶归来，应同鹤能语。赢得无聊，呆把断垣觑。那堪古寺莺啼，乱山花落，惆怅煞台空人去。
清	曾国藩	《里胥》	牛羊忽窜突，村社杂喧虺。昨闻府牒下，今见里胥来。召募赴戎行，羽檄驰如雷。后期不汝有，行矣胡迟回！老妪捶胸哭，哭声亦何哀！龙钟六十馀，伶什惟一地。弱小不识事，黄犊母之随。筋力倘可食，或免一家饥。薄命木足惜，儿去伤永离。老妪泣未阑，老翁跪致辞：主事亦云棘，妇人那得知！蝼蚁穴寸土，自荷皇天慈。天威有震叠，小人敢疑猜。贫者当故汽，富者当输财。便当遣儿去，木劳火急催。所愧无酒食，与吏佐晨炊。贫者勉自效，富者更可悲。隶卒突兀至，诛求百不支。蒨蒨纨裤子，累累饱鞭笞。前卒贪如狼，后队健如(赦库)应募幸脱免，倾荡无涂资。吁嗟朝廷意，兵以卫民为。守令慎其柄，无使前吏持！此辈如狐鼠，蓁蓁肆恣睢。聊为遒人徇，敢告良有司。
清	龚自珍	《已亥杂诗 56》	孔壁微茫坠绪穷，笙歌绛帐启宗风。至今守定东京本，两庑如何阙马融。
清	黄遵宪	《羊城感赋六首》	际海边疆万里开，臣佗大长信奇才。平蛮看竖擎天柱，朝汉同登浴日台。南极星辰原北拱，东流海水竞西回。喁喁鹣鲽波涛阻，独有联翩天马来。
清	谭嗣同	《似曾诗》	死生流转不相值，天地翻时忽一逢。且喜无情成解脱，欲追前事已冥蒙。桐花院落乌头白，芳草汀洲雁泪红。隔世金环弹指过，结空为色又俄空。
清	钱谦益	《雨不止题壁》	凭仗鞋尖与杖头，浮生腐骨总悠悠。天公尽放狂风雨，不到天都死不休！
清	洪秀全	《吟剑诗》	手持三尺定山河，四海为家共饮和。擒尽妖邪扫地网，收残奸宄落天罗。东西南北敦皇极，日月星辰奏凯歌。虎啸龙吟光世界，太平一平乐如何。
清	曾国藩	《桂湖五首》	点缀须人力，招寻信妙缘。使君殊不俗，把酒竟茫然。
清	彭骏孙	《柳梢青》	何事沉吟？小窗斜日，立遍春阴。翠袖天寒，青衫人老，一样伤心。十年旧事重寻，回首处，山高水深。两点眉峰，半分腰带，憔悴而今。
清	龚自珍	《已亥杂诗 117》	姬姜古妆不如市，赵女轻盈躡锐屐。侯王宗庙求元妃，徽音岂在纤厥趾。
清	陈维崧	《怀阮亭》	隋帝宫门，杨柳岸、春浓花涨。曾密报、杜家书记，平安无恙。相赏每多松石意，此情原在钱刀上。记红桥风月六年游，皆君饷。瓜果宴，离旌漾；神智寺，骊歌唱。任吴霜鬓里，渐为君酿。谩说休文围带减，吾年四十还须杖。夜阑时梦汝帽檐斜，论诗状。
清	龚自珍	《已亥杂诗 70》	麟经断烂炎刘始，幸有兰台聚祕文。解道何休逊班固，眼前同志只朱云。
清	朱彝尊	《玉阑干》	玉阑干外秋蛩语，一架豆花清露。兰汤浴罢纳新凉，携纤手夜深尔汝。绿窗人远纱空护，网暗尘，蛛丝无数。旧时梁燕也惊心，一回来却又飞去。
清	林则徐	《题双松山馆二律》	署邮特地送秋涛，山馆双虬对影号。倚槛浑忘行役苦，成阴曾费主人劳。徂徕结侣根原固，泰岱分封节并高。知是丁公勤爱护，梦中奚止兆三刀。
清	朱彝尊	《鸳鸯湖棹歌　之三十二》	踠地垂杨絮未飘，兰舟上巳祓除遥。射襄城北南风起，直到吴江第四桥。
清	黄遵宪	《羊城感赋六首》	手挽三江尽北流，寇氛难洗越人羞。黄巢毒竟流天下，陶侃军难进石头。铤鹿偶然完首尾，烂羊多赖得公侯。欃枪扫尽红羊换，从此当朝息内忧。
清	纳兰性德	《扈跸霸州》	霸山重镇奠神京，鸾辂春游淑景明。万呱银涛冲古岸，四围玉甃护严城。花乘暖日迎来骑，柳带新膏绾去旌。八寨雄图今更固，行随赏乐胜蓬瀛。
清	龚自珍	《已亥杂诗 198》	草创江东署羽陵，异书奇石小崚.十年松竹谁留守？南渡飞扬是中兴。
清	吴伟业	《读史杂感》	莫定三分计，先求五等封。国中惟指马，阃外尽从龙。朝事归诸将，军需仰大农。淮南数州地，幕府但歌钟。
清	纳兰性德	《入直西苑》	望里蓬瀛近，行来阆苑齐。晴霞开碧沼，落月隐金堤。叶密莺先觉，花繁径不迷。笙歌回辇处，长在凤城西。
清	龚自珍	《已亥杂诗 208》	女墙百雉乱红酣，遗爱真同召伯甘。记得花阴文讌屡，十年春梦寺门南。
清	纳兰性德	《于中好》	独背残阳上小楼，谁家玉笛韵偏幽。一行白雁遥天暮，几点黄花满地秋。惊节序，叹沉浮，秾华如梦水东流。人间所事堪惆怅，莫向横塘问旧游。
清	李鸿章	《赴试途中有感》	一枕邯郸梦醒迟，蓬瀛虽远系人思。出山志在登鳌顶，何日身才入凤池?诗酒未除名士习，公卿须称少年时。碧鸡金马寻常事，总要生来福命宜。
清	郑燮	《游白狼山两首》	悬岩小阁碧梧桐，似有人声在半空。百叩铜环浑不应，松花满地午荫浓。
清	龚自珍	《已亥杂诗 267》	电笑何妨再一回，忽逢玉女谏书来。东王万八千骁尽，为报投壶乏箭才。
清	陈维崧	《登上方寺铁塔》	栏楯浮空去。划玲珑、榴皮石发，青红无数。看尽宣和风景好，又看宫娥北渡。有多少、梨花夜雨。西望铜驼荆榛里，算千秋、老辈唯吾汝。晋宋事，总尘土。鸿蒙一气凭斟取。蹑丹梯、千盘百级，上通玄圃。根插中原维地轴，其下黄河一缕。曾经过、怒潮煎煮。无限西风神州恨，倩相轮、做尽兴亡谱。铃铎响，自相语。
清	曾国藩	《至日二首》	久行忘节序，夙莫但奔忙。兹旦即长至，我征仍未央。寒云低树白，边日际山黄。时睹南来雁，飘零不作行。
清	蒋士铨	《响鞋廊》	不重雄封重艳情，遗踪犹自慕倾城。怜伊几两平生屐，踏碎山河是此声！
清	龚自珍	《已亥杂诗 105》	生还重喜酹金焦，江上骚魂亦可招。隔岸故人如未死，清樽读曲是明朝。
清	查慎行	《官柳》	种柳河干比《伐檀》，黄流今已报安澜。可怜一路青青色，直到淮南总属官！
清	万寿祺	《行脚》	杖钵孤踪去，凄其驿路间。水喧沂北道，风撼穆南关。飞鸟移前浦，归云满故山。五年江上客，今有几人还？
清	陈维崧	《秋怀》	箭与饥鸱兢快，侧秋脑、角鹰愁态。骏马妖姬秣燕代。笑吴儿，困雕虫，矜细欬。龌龊谁能耐？总一笑、浮云睚眦。独去为佣学无赖。圯桥边，有猿公，期我在。
清	谭嗣同	《角声》	江汉夜滔滔，严城片月高。声随风咽鼓，泪杂酒沾袍。思妇劳人怨，长歌短剑豪。壮怀消不尽，马首向临洮。
清	齐召南	《金鳌山集》	鳌山临水一青螺，避寇曾传玉趾过。牡蛎滩回春后雨，飞龙纛映夕阳多。此时万乘唯航海，何日三军更渡河。野寺仙题诗句在，侍臣谁赋式微歌。
清	毛奇龄	《南柯子》	驿馆吹芦叶，都亭舞枝。相逢风雪满淮西。记得去年残烛照征衣。曲水东流浅，盘山北望迷。长安书远寄来稀，又是一年秋色到天涯。
清	曹雪芹	《第七回回前诗》	十二花容色最新，不知谁是惜花人。相逢若问名何氏，家住江南姓本秦。
清	王凤池	《秀峰寺》	有约三双屐，来游第一山。寻题知寺古，静坐羡僧闲。鹤岭天尤近，龙潭户不关。镌岩明灭处，字莫辨欧颜。
清	钱秉镫	《伤心诗》	着眼空花一刻徂，苍天何意夺童乌？玉台已碎怀中镜，明月还沉掌上珠。早信灵氛逃大劫，难将因果问浮屠。平生儿女钟情甚，此际黄泉舐犊无？
清	龚自珍	《已亥杂诗 236》	阻风无酒倍消魂，况是残秋岸柳髡。赖有阿咸情话好，一帆冷雨过娄门。
清	李沂	《重过金陵》	秋风又到秣陵关，独客穷途尚未还。武定桥头明月上，朦胧遥望紫金山。
清	纳兰性德	《木兰花令  拟古决绝词》	人生若只如初见，何事秋风悲画扇？等闲变却故人心，却道故人心易变。骊山语罢清宵半，泪雨零铃终不怨。何如薄倖锦衣郎，比翼连枝当日愿。
清	朱彝尊	《鸳鸯湖棹歌　之六十九》	巫子峰晴返景开，传闻秦女葬山隈。闲听野老沙中语，曾有毛民海上来。
清	曹龙树	《含鄱口》	高空谁劈紫金芙，远水长天手可揄。拟似巨鲸张海口，两江不吸吸翻湖。
清	纳兰性德	《眼儿媚  咏梅》	莫把琼花比澹妆，谁似白霓裳。别样清幽，自然标格，莫近东墙。冰肌玉骨天分付，兼付与凄凉。可怜遥夜，冷烟和月，疏影横窗。
清	朱彝尊	《鸳鸯湖棹歌　之九十》	秋水寻常没钓矶，秋林随意敞柴扉。八月田中黄雀？，九月盘中黄雀肥。
清	龚自珍	《已亥杂诗 246》	对人才调若飞仙，词令聪华四座传。撑住东南金粉气，未须料理五湖船。
清	龚自珍	《已亥杂诗 205》	可惜天南无此花，丽情还比牡丹奢。难忘西掖归来早，赠与妆台满镜霞。
清	纳兰性德	《菩萨蛮》	榛荆满眼山城路，征鸿不为愁人住。何处是长安，湿云吹雨寒。丝丝心欲碎，应是悲秋泪。泪向客中多，归时又奈何。
清	朱彝尊	《洞仙歌》	佳期四五，问黄昏来否。说与低帷月明后。怕重门不锁，仙犬窥人，愁未稳花影匆匆分手。鸡缸三两盏，力薄春醪，何事卿卿便中酒，翻唤养娘眠，底事谁知，灯一点尚悬红豆。恨咫尺绳河隔三桥，全不管黄姑，夜深来又。
清	曹雪芹	《金陵十二钗正册——钗、黛》	可叹停机德，堪怜咏絮才。玉带林中挂，金簪雪里埋。
清	龚自珍	《已亥杂诗 133》	过江籍甚颜光禄，又作山中老树看。赖是元龙楼百尺，雄谈夜半斗牛寒。
清	梁启超	《纪事二十四首》	猛忆中原事可哀，苍黄天地入蒿莱。何心更作喁喁语，起趁鸡声舞一回。
清	陈维崧	《正月二十日，从吴天石处读纬云弟京邸春词，》	早年丧乱曾尝过，复壁为佣。城旦为舂，儿女宵啼贼火红。回头三十年前事，笺恳天公。衰鬓如蓬，莫遣咸阳又举烽。
清	龚自珍	《已亥杂诗 30》	事事相同古所难，如鹣如鲽在长安。从今两戒河山外，各逮而孙盟不寒。
清	乾隆	《科尔沁》	世笃姻盟拟晋秦，宫中教养喜成人。诗书大义能明要，妫汭丛祥遂降嫔。此日真堪呼半子，当年欲笑议和亲。同来侍宴承欢处，为忆前弦转鼻辛。
清	蒋士铨	《岁暮到家》	爱子心无尽，归家喜及辰。寒衣针线密，家信墨痕新。见面怜清瘦，呼儿问苦辛。低徊愧人子，不敢叹风尘。
清	屈大均	《云州秋望》	白草黄羊外，空闻觱篥哀。遥寻苏武庙，不上李陵台。风助群鹰击，云随万马来。关前无数柳，一夜落龙堆。
清	纳兰性德	《采桑子  九日》	深秋绝塞谁相忆，木叶萧萧。乡路迢迢。六曲屏山和梦遥。佳时倍惜风光别，不为登高。只觉魂销。南雁归时更寂寥。
清	屈大均	《潇湘神 零陵作》	潇水长，湘水长，三湘最苦是潇湘。无限泪痕斑竹上，幽兰更作二妃香。
清	郑燮	《道情》	老渔翁，一钓竿。靠山崖，傍水湾。扁舟来往无牵绊，沙鸥点点轻波远，荻港潇潇白昼寒。高歌一曲斜阳晚，一霎时波摇金影，蓦抬头月上东山。
清	张问陶	《观我四首 病》	毒草灵苗大小符，门庭风景半医巫。形神久隔生原幸，人鬼交争势转孤。枕上心魂疑岸狱，眼中眠食羡妻孥。瓣香好礼维摩诘，认取天花著体无。
清	曹雪芹	《寄生草》	无我原非你，从他不解伊。肆行无碍凭来去。茫茫着甚悲愁喜？纷纷说甚亲疏密。从前碌碌却因何，到如今，回头试想真无趣！
清	纳兰性德	《浪淘沙》	红影湿幽窗。瘦尽春光。雨余花外却斜阳。谁见薄衫低髻子。还惹思量。莫道不凄凉。早近持觞。暗思何事断人肠。曾是向他春梦里。瞥遇回廊。
清	纳兰性德	《玉连环影》	何处几叶萧萧雨。湿尽檐花，花底人无语。掩屏山，玉炉寒。谁见两眉愁聚倚阑干。
清	钱谦益	《西湖杂感 二十首选六》	板荡凄凉忍再闻？烟峦如赭水如焚。白沙堤下唐时草，鄂国坟边宋代云。树上黄鹂今作友，枝头杜宇昔为君。昆明劫后钟声在，依恋湖山报夕曛。潋艳西湖水一方，吴根越角两茫茫。孤山鹤去花如雪，葛岭鹃啼月似霜。油壁轻车来北里，梨园小部奏西厢。而今纵会空王法，知是前尘也断肠。方袍潇洒角巾偏，才上红楼又画船。修竹便娟调鹤地，春风蕴藉养花天。蝶过柳苑迎丹粉，莺坐桃堤候管弦。不是承平好时节，湖山容易著神仙。冷泉净寺可怜生，雨血风毛作队行。罗刹江边人饲虎，女儿山下鬼啼莺。漏穿夕塔烟烽影，飘瞥晨钟鼓角声。夜雨滴残舟淅沥，不须噩梦也心惊。建业余杭古帝丘，六朝南渡尽风流。白公妓可如安石，苏小湖应并莫愁。戎马南来皆故国，江山北望总神州。行都宫阙荒烟里，禾黍丛残似石头。冬青树老六陵秋，恸哭遗民总白头。南渡衣冠非故国，西湖烟水是清流。早时朔漠翎弹怨，他日居庸宇唤休。苦恨嬉春铁崖叟，锦兜诗报百年愁。
清	刘絮窗	《送别感赋》	理罢云鬟展转思，池塘正值梦回时。近来诗句如春柳，只向东风赠别离。
清	龚自珍	《已亥杂诗 24》	谁肯栽培木一章，黄泥亭子白茅堂。新蒲新柳三年大，便与儿孙作屋梁。
清	龚自珍	《已亥杂诗 48》	万事源头必正名，非同综核汉公卿。时流不沮狂生议，侧立东华儜佩声。
清	龚自珍	《已亥杂诗 38》	五十一人皆好我，八公送别益情亲。他年卧听除书罢，冉冉修名独伤神。
清	李邺嗣	《口占呈全完白四首》	一盂佳豆一编诗，两物相当请易之。若说尝来风味好，杲堂犹自略便宜。
清	乾隆	《泛月》	泛月宜何处，山庄景最新。夏宵含飒爽，塞水漾明沦。鹤唳孤松顶，鹿寻曲涧滨。锤峰玉台迥，温峤早痴人。
清	纳兰性德	《清平乐》	烟轻雨小，望里青难了。一缕断虹垂树杪，又是乱山残照。凭高目断征途，暮云千里平芜。日夜河流东下，锦书应托双鱼。
清	朱彝尊	《行香子》	蚕月桑津，轻浪鱼鳞。好风光最易愁人。相逢休便，闲却残春。待播船回，游骢去，又因循。歌罢梁尘，舞散花茵。下楼梯帘外逡巡。有绿并坐，不在横陈。话夜阑时，人如月，月如银。
清	查慎行	《青溪口号》	桥坏笮系绳，水浅牛可跨。牛背度溪人，须眉绿如画。
清	顾梦游	《访邹满字溪上》	言寻居士家，薄暮清溪道。荒原鸟独飞，寒木云相抱。入室闻疏钟，开门见秋潦。落叶坐来多，清风时一扫。
清	龚自珍	《已亥杂诗 266》	青鸟衔来双鲤鱼，自缄红泪请回车。六朝文体闲征遍，那有萧娘谢罪书。
清	纳兰性德	《浣溪沙》	万里阴山万里沙，谁将绿鬓斗霜华。年来强半在天涯。魂梦不离金屈戍，画图亲展玉鸦叉。生怜瘦减一分花。
清	龚自珍	《已亥杂诗 240》	濯罢鮫绡镜槛凉，无端重试午时妆。新诗急记销魂事，分与胭脂一掬汤。
清	杜濬	《楼雨》	晓雨天沾草，萧萧牧马群。鼓鼙喧绝檄，部落拥将军。仆病炊无木，悭僧屐不分。儿童生故晚，正诵美新文。
清	谭嗣同	《牡丹佛手画幛七绝》	妙手空空感岁华，天风吹落赤城霞。不应既识西来意，一笑惟拈富贵花。
清	乾隆	《岳钟琪入觐诗以赐之》	剑佩归朝矍铄翁，番巢单骑志何雄！功志淮蔡无惭李，翼奋渑池不独冯。早建奇勋能鼓勇，重颁上爵特褒忠。西南保障资猷略，前席敷陈每日中。
清	朱彝尊	《玉楼春》	残霞散尽鱼天锦，卧柳门前萍叶浸。一梁尘暝燕空妆，露井风多蛩未寝。悲秋楚客今逾甚，那有闲情拚夜饮。屏山凝睇已无存，何况玉锼金带枕。
清	龚自珍	《已亥杂诗 286》	少年奇气称才华，登岱还浮八月搓。我过东方亦无负，清尊三宿孔融家。
宋	汪若楫	《青山》	万木惊秋各自残。蛩声扶砌诉新寒。西风不是吹黄落，要放青山与客看。
清	郑燮	《念奴娇 周瑜宅》	周郎年少，正雄姿历落，江东人杰。八十万军飞一炬，风卷滩前黄叶。楼舻云崩，旌旗电扫，射江流血。咸阳三月，火光无此横绝。想他豪竹哀丝，回头顾曲，虎帐谈兵歇。公瑾伯符天挺秀，中道君臣惜别。吴蜀交疏，炎刘鼎沸，老魅成奸黠。至今遗恨，秦淮夜夜幽咽。
清	龚自珍	《已亥杂诗 55》	手校斜方百叶图，官书似此古今无。只今绝学真成绝，册府苍凉六幕孤。
清	龚自珍	《已亥杂诗 206》	不是南天无此花，北肥南瘦二分差。愿移北地胭脂社，来问南朝油壁车。
清	纳兰性德	《临江仙  寒柳》	飞絮飞花何处是。层冰积雪摧残。疏疏一树五更寒。爱他明月好。憔悴也相关。最是繁丝摇落后。转教人忆春山。湔裙梦断续应难。西风多少恨。吹不散眉弯。
清	黄景仁	《都门秋思》	侧身人海叹栖迟，浪说文章擅色丝。倦客马卿谁买赋，诸生何武漫称诗。一梳霜冷慈亲发，半甑尘凝病妇炊。寄语绕枝乌鹊道：天寒休傍最高枝。
清	朱彝尊	《声声慢 七夕》	桐阴重碧，豆叶轻黄，溪沙过雨无泥。尽卷纤云，一钩凉月楼西。寻思昔游历历，记回廊纤手曾携。好风度，爱吹衣香细，点屐声低。谁道离多会少，比露蛩秋蟀，只解凝啼。恨别江淹，旧时南浦都迷。输成双星岁岁，料红墙银汉难跻。孤梦远，尚牵人横阁小梯。
清	龚自珍	《已亥杂诗 297》	苍生气类古犹今，安用冥鸿物外吟。不是九州同急难，尼山谁识怃然心。
清	李邺嗣	《铁围》	铁围重入骨余劖，满国荆茨不可芟。野旷侧身愁短褐，园荒托命失长镵。三更自啮明茎草，一叶图开弱水帆。欲逗残生竟何事，日来新制稻畦衫。
清	宋湘	《说诗》	心源探到古人初，征实翻空总自如。好把臭皮囊洗净，神仙楼阁在高虚。
清	龚自珍	《別黃蓉石比部玉階》	不是逢人苦譽君，亦狂亦俠亦溫文。照人膽似秦時月，送我情如嶺上雲。
清	陈维崧	《赠别芝麓先生，即用其题《乌丝词》韵》	四十诸生，落拓长安，公乎念之。正戟门开日，呼余惊座；烛花灭处，目我于思。古说感恩，不如知己，卮酒为公安足辞？吾醉矣！纔一声河满，泪滴珠徽。昨来夜雨霏霏，叹如此狂飙世所稀。恰山崩石裂，其穷已甚；狮腾象踏，此景尤奇。我赋将归，公言小住，归路银涛百丈飞。氍毹暖，趁铜街似水，赓和无题。归去来兮！竟别公归，轻帆早张。看秋方欲雨，诗争人瘦；天其未老，身与名藏。禅塌吹箫，妓堂说剑，也算男儿意气扬。真愁绝，却心忧似月，鬓秃成霜。新词填罢苍凉，更暂缓临歧入醉乡。况仆本恨人，能无刺骨；公真长者，未免霑裳。此去荆溪，旧名罨画，拟绕萧斋种白杨。从今后，莫逢人许我，宋艳班香。
清	乾隆	《题金廷标琵琶行图》	船隐芦洲不见人，四弦风送到江滨。主宾僮仆齐倾耳，写出寻声暗问神。
清	乾隆	《雨花台》	据阜高台俯井闾，讲经因以得名诸？维摩已是为糟粕，梁武真成拾唾余。
清	顾炎武	《精卫》	万事有不平，尔何空自苦；长将一寸身，衔木到终古？我愿平东海，身沉心不改；大海无平期，我心无绝时。呜呼！君不见，西山衔木众鸟多，鹊来燕去自成窠。
清	龚自珍	《已亥杂诗 245》	豆蔻芳温启瓠犀，伤心前度语重提。牡丹绝色三春暖，岂是梅花处士妻。
清	陈维崧	《寒柳》	自别西风憔悴甚，冻云流水平桥。并无黄叶伴飘飘。乱鸦三四点，愁坐话无憀。云压西村茅舍重，怕他榾柮同烧。好留蛮样到春宵。三眠明岁事，重斗小楼腰。
清	龚自珍	《已亥杂诗 249》	何须宴罢始留髡，绛蜡床前款一尊。姊妹隔花催送客，尚拈罗带不开门。
清	李邺嗣	《哀甬东》	江干一夜雨，何处洗腥尘。赤野丰乌食，青烟杂马磷。鬼房愁近夜，怨草虑无春。此日高苍意，应怜三户民。
清	赵翼	《西湖晤袁子才喜赠》	不曾识面早相知，良会真诚意外奇。才可必传能有几，老犹得见未嫌迟。苏堤二月如春水，杜牧三生鬓有丝。一个西湖一才子，此来端不枉游资。
清	黄宗羲	《周公谨砚》	剩水残山字句饶，剡源仁近共推敲。砚中斑驳遗民泪，井底千年恨未销。
清	龚自珍	《已亥杂诗 213》	此阁宜供天人师，檀香三尺博士为。阮公施香孰施字，徐公字似萧梁碑。
清	赵翼	《论诗》	李杜诗篇万人传，至今已觉不新鲜。江山代有才人出，各领风骚数百年。
清	龚自珍	《已亥杂诗 142》	少年哀艳杂雄奇，暮气颓唐不自知。哭过支硎山下路，重钞梅冶一奁诗。
清	陈维崧	《秋雨过红板桥》	当年此地，消魂人忆消魂事。妙舞清歌，不是柔奴定泰奴。西风古道，二十年来人渐老。漠漠迢迢，秋雨重经红板桥。
清	曾国藩	《初入四川境喜晴》	万里关山睡梦中，今朝始洗眼朦胧。云头齐拥剑门上，峰势欲随江水东。楚客初来询物俗，蜀人从古足英雄。卧龙跃马今安在？极目天边意未穷。
清	朱彝尊	《两同心》	认丹鞋响，下画楼迟。犀梳掠倩人犹未，螺黛浅，俟我乎而。看不足，一日千回，眼转迷离。比肩纵得相随，梦雨难期。密意写折枝朵朵，柔魂递续命丝丝。洛神赋，小字中央，只有侬知。
宋	汪若楫	《夜坐》	炉煨榾柮烟容冷，酒泻茅柴春色轻。夜坐不眠人悄悄，每梢随月绕窗行。
清	朱彝尊	《鸳鸯湖棹歌　之五十九》	鱼梁沙浅鹭争淘，处处村田响桔槔。一夜城西苕水下，酒船直并小楼高。
清	蒋春霖	《唐多令》	枫老树留声，芦花吹又残。系扁舟同倚朱阑。还似少年歌舞地，听落叶，忆长安。哀角起重关。霜深楚水寒。背西风归雁声酸。一片石头城上月，浑怕照，旧江山。
清	朱彝尊	《渔家傲》	淡墨轻衫染趁时，落花芳草步迟迟。行过石桥风渐起。香不已，众中早被游人记。桂火初温玉酒卮，柳阴残照柁楼移。一面船窗相并倚。看渌水，当时已露千金意。
清	李鸿章	《赴试途中有感》	频年伏枥困红尘，悔煞驹光二十春。马足出群休恋栈，燕辞故垒更图新。遍交海内知名士，去访京师有道人。即此可求文字益，胡为抑郁老吾身!
清	黄宗羲	《寻张司马墓》	草荒树密路三叉，下马来寻日色斜。顽石呜呼都作字，冬青憔悴未开花。夜台不敢留真姓，萍梗还来酹晚鸦。牡砺滩头当日客，茫然隔世数年华。
清	朱彝尊	《四和香》	小小春情先漏泄，爱绾同心结。唤作莫愁愁不绝，须未是，愁时节。才学避人帘半揭，也解秋波瞥。篆缕难烧心字灭，且拜了，初三月。
清	郑燮	《念奴娇 高座寺》	暮云明灭，望破楼隐隐，卧钟残院。院外青山千万叠，阶下流泉清浅。鸦噪松廊，鼠翻经匣，僧与孤云远。空梁蛇脱，旧巢无复归燕。可怜六代兴亡，生公宝志，绝不关恩怨。手种菩提心剑戟，先堕释迦轮转。青史讥弹，传灯笑柄，枉作骑墙汉。恒沙无量，人间劫数自短。
清	杜濬	《樵青歌　为黄仙裳作》	当时同学十数人，两人引颈先朝露。一人万里足重茧，一个入海随烟雾。三人灭迹逃空门，四人墙东长闭户。一人卖药不二价，一人佯狂以自污。黄生计划无复之，门前便是青山路。昆吾宝剑千金值，改铸腰镰应有数。黄生终日无踪迹，上山清晨下山暮。有时昏黑犹在山，痛哭身当猛虎步。不知为樵定何意，黄生安肯言其故。但闻有一海陵樵，时时偷访钟山树。
清	朱彝尊	《鸳鸯湖棹歌　之四十》	雨近黄梅动浃旬，舟回顾渚斗茶新。问郎紫笋谁家焙，莫是前溪读曲人。
清	曾国藩	《移居偶成》	前人栽藤后人看，我年干藤未及半。前人种竹青成林，舞影窗月清我心。况有丁香海棠树，堆砌牡丹乱无数。霜风但遗枯枝立，春光犹迟隔年度。独立何必念芳菲，正肃气与天地遇。此身今古如脱屣，人得人弓等闲耳。冰霜百物半摧藏，扫除一室吾安事。转眼花开春事新，四座唯延馆荡人。读书养性聊为乐，目可招要梅子真。
清	朱彝尊	《幔卷?》	桃叶舟回，枫林客去，西渚波千叠。见十里横塘，几阵凉飔，独上小楼，柔肠断绝。春信莺花，秋期河汉，总是愁时节。怅碧海青天，夜色苍凉，归去明月。凄凄切切。相思苦梦雨何曾歇。恁不似当年，绛唇含笑，而今剩有啼痕泪颊。洛浦川长，青溪路断，晓露风灯灭。但寄语还淹，有个人儿，莫便轻别。
清	乾隆	《玉澜堂》	又俯西窗蜃，湖天上下空。只观铺镜影，辽待迭纨风。暖起浮霄蠓，宽栖度岁鸿。漫言冰尚冱，澜意满其中。
清	仓央嘉措	《情诗其三》	西风吹谢花成泥，蜂蝶每向香尘泣。?情犹未了缘已尽，笺前莫赋断肠诗。
清	梁启超	《广诗中八贤歌》	诗界革命谁欤豪？因明钜子天所骄，驱役教典庖丁刀，何况欧学皮与毛。诸暨蒋智由观云。东瓯布衣识绝伦，黎洲以后一天民，我非狂生生自云，诗成独泣问麒麟。平阳宋恕平子。枚叔理文涵九流，五言直逼汉魏遒，蹈海归来天地秋，西狩吾道其悠悠。余杭章炳麟太炎。义宁公子壮且醇，每翻陈语逾清新，啮墨咽泪常苦辛，竟作神州袖手人。义宁陈三立伯严。(君昔赠余诗有凭阑一片风云气，来作神州袖手人之句。)哲学初祖天演严，远贩欧铅搀亚椠，合与莎米为鲽鹣，夺我曹席太不廉。候官严复几道。放言玩世曾觙庵，造物无计逃镌镵，曼歌花丛酒正醰，说经何时诗道南。湘乡曾广钧重伯。(君昔为予画扇，作齐诗图，跋语云：任公好予所治齐诗图，予之诗道南矣。其狂率类此。)绝世少年丁令威，选字秾俊文深微，佯狂海上胡不归，故山猿鹤故飞飞。丰顺丁惠康叔雅。君遂之节如其才，呼天不应归去来，海枯石烂诗魂哀，吁嗟吾国其无雷。淮南吴保初彦复。(君抗疏忧国事，不得达，弃官归，且冻饿，厚禄故人书招之，不出山也。)
清	严遂成	《龙泉关》	燕晋分疆处，雄关控上游。地寒峰障日，天近鹗横秋。虎护千年树，人披六月裘。夜来风不止，严鼓出谯楼。
清	厉鹗	《齐天乐 吴山望隔江霁雪》	瘦筇如唤登临去，江平雪晴风小。湿锚楼台，酿寒城阙，不见春红吹到。徽茫越峤，但半冱云根，半销沙草。为问鸥边，而今可有晋时棹？清愁几番自遣，故人稀笑语，相忆多少！寂寂寥寥，朝朝暮暮，吟得梅花俱恼。将花插帽，向第一峰头倚空长啸。忽展斜阳，玉龙天际绕。
清	乾隆	《观采茶作歌》	前日采茶我不喜，率缘供览官经理；今日采茶我爱观，吴民生计勤自然。云栖取近跋山路，都非吏备清跸处，无事回避出采茶，相将男妇实劳劬。嫩荚新芽细拨挑，趁忙谷雨临明朝；雨前价贵雨后贱，民艰触目陈鸣镳。由来贵诚不贵伪，嗟哉老幼赴时意；敝衣粝食曾不敷，龙团凤饼真无味。
清	曾国藩	《兹晨》	兹晨何不乐？端念良自尤。自吾有爪觜，半啄匪躬谋。俯视见后土，仰视见光浮。关门赫婢仆，雄长如诸侯。专精事羹饭，馀政及干餱。兵后物力绌，平世生齿稠。人人似我饱，实重黄屋忧。吾皇惕味爽，彼相争前筹。圣者自危厉，愚者自优游。六哉六合内，人类难等俦。
清	龚自珍	《已亥杂诗 98》	一言恩重降云霄，魔劫成尘感不销。未免初禅怯花影，梦回持偈谢灵箫。
清	曹雪芹	《金陵十二钗又副册——晴雯》	霁月难逢，彩云易散。心比天高，身为下贱。风流灵巧招人怨。寿夭多因诽谤生，多情公子空牵念!
清	乾隆	《清河道中杂咏》	迎銮黎庶聚犹多，雨里那曾笠与蓑。爱敬真如子于父，可无惠保计如何。
清	龚自珍	《已亥杂诗 269》	美人捭阖计仍频，我佩阴符亦可凭。绾就同心坚待辱，羽山下是西陵。
清	黄宗羲	《五月二十八日书诗人壁》	水晶宫殿玉雕阑，丝竹丛中墨未干。却道诗情多富贵，故教村落写荒寒。
清	黄遵宪	《和钟西耘庶常德祥律门感怀诗》	六月中兴赋《出车》，金陵王气复充闾。华夷共主皆思服，尧舜如天尚病诸。荡寇重编归汉里，和戎难下绝秦书。只应文物开王会，珥笔曾夸太史鱼。
清	郑燮	《题画兰》	兰草已成行，山中意味长。坚贞还自抱，何事斗群芳。
清	纳兰性德	《芳树》	连理无分影，同心岂独芳？傍檐巢翡翠，临水宿鸳鸯。叶叶含春思，枝枝向画廊。君情若比树，妾意复何伤？陌上谁攀折，闺中思复侵。眼凝清露重，眉敛翠烟深。羌笛临风曲，悲笳出塞音。纵垂千万缕，那系别离心。
清	张问陶	《瞿塘峡》	峡雨濛濛竟日闲，扁舟真落画图间。便将万管玲珑笔，难写瞿塘两岸山。
清	龚自珍	《已亥杂诗 238》	拟策孤筇避冶游，上方一塔俯清秋。太湖夜照山灵影，顽福甘心让虎丘。
清	乾隆	《题盘谷寺》	乘闲策马款禅扉，流丽千林扬晓辉。铺谷轻烟白如絮，落崖飞瀑响于徽。寺犹法性风旛动，室岂维摩花雨霏。不是济源经考证，至今假藉未知非。
清	魏耕	《赠钱肃润》	扶桑海水波，烛龙光景微。蟾魄相沦惑，天地纷无禧。苍梧狩不还，烈士志亦危。喟然起西游，泛舟昆明池。黄姑不驾箱，织女缣靡储。阴风昼夜兴，卉木顿已凄。抚躬怀洛邑，顽民良足悲。遁匪依岩穴，散发吟郊畿。漆身余隐痛，蹈则陷焱机。二心何所愧，慷慨欲报谁？令名荣丹青，丹青未可訾。商山遗素风，终南多佳期。深谷路匪远，玉液可疗肌。行将憩我辙，斯道尚能追。
清	梁启超	《纪事二十四首》	一夫一妻世界会，我与浏阳实创之。尊重公权割私爱，须将身作后人师。
清	纪映淮	《无题》	栖鸦流水点秋光，爱此萧疏树几行。不与行人绾离别，赋成谢女雪飞香。
清	程岫	《赠徐凤麓》	积雨消春日，羁人叹暮年。淮流寒照树，乡梦夜闻鹃。旧业浮云外，游装短棹前。亲知零落尽，去住总凄然。
清	王夫之	《杂诗》	悲风动中夜，边马嘶且惊。壮士匣中刀，犹作风雨鸣。飞将不见期，萧条阴北征。关河空杳霭，烟草转纵横。披衣视良夜，河汉已西倾。国忧今未释，何用慰平生。
清	梁启超	《读陆放翁集》	朝朝起作桐江钓，昔昔梦随辽海尘。恨杀南朝道学盛，缚将奇士作诗人。
清	朱彝尊	《金缕曲·初夏》	谁在纱窗语？是梁问、双燕多愁，惜春归去。早有田田青荷叶，占断板桥西路。听半部、新添蛙鼓。小白蔫红都不见，但愔愔、门巷吹香絮。绿阴重，已如许。花源岂是重来误？尚依然、倚杏雕阑，笑桃朱户。隔院秋千看尽拆，过了几番疏雨。知永日、簸钱何处？午梦初回人定倦，料无心、肯到闲庭宇。空搔首，独延伫。
清	钱秉镫	《梅花》	离离压残雪，脉脉照溪滨。一任夜五月，何妨天不春！芳华凭俗赏，风味与谁亲？只觉闭门后，徘徊似有人。
清	纳兰性德	《如梦令》	万帐穹庐人醉，星影摇摇欲坠。归梦隔狼河，又被河声搅碎。还睡，还睡，解道醒来无味。
清	乾隆	《曲院风荷》	几个田田漾细风，乍看绿叶想花红。昆明湖上浮轻舫，六月春光讶许同。
清	连庐	《过故庐》	海上燕云涕泪多，劫灰零乱感如何?马兵营外萧萧柳，梦雨斜阳不忍过。
清	陈维崧	《陈郎以扇索书为赋一阕》	铁笛钿筝，还记得、白头陈九。曾消受、妓堂丝管，球场花酒。籍福无双丞相客，善才第一琵琶手。叹今朝寒食草青青，人何有？弱息在，佳儿又；玉山皎，琼枝秀。喜门风不坠，家声依旧。生子何须李亚子，少年当学王昙首。对君家两世湿青衫，吾衰丑。
清	袁枚	《湖上杂诗》	凤岭高登演武台，排衙石上大风来。钱王英武康王弱，一样江山两样才。
清	余怀	《戊申看花诗》	五十年来老病愁，江山佳处几回头。齐梁旧事风吹去，柳叶梨花恨未休。
清	宋湘	《忆少年》	老屋柴门树打头，青山屋后水自流。受书十日九逃学，恨不先生命牧牛。
清	吴嘉纪	《次韵答黄鸣六见怀》	乾坤何处可题诗？画里江山雨洗时。水起峰低人不见，云生树冷鹤先知。
宋	吴文震	《题半月岩》	灵通一窍，如月未全盈。外山河界，中涵蚌蛤精。银潢斜断，玉斧半修成。莫讶平分破，难亏半体明。
清	李鸿章	《赴试途中有感》	局促真如虱处裈，思乘春浪到龙门。许多同辈矜科第，已过年华付水源。两字功名添热血，半生知已有殊恩。壮怀枨触闻鸡夜，记取秋风拭泪痕。
清	朱彝尊	《浣溪沙》	桑叶阴阴浅水湾，更无人处竹回环。飞来一片望夫山。劝客且留今日住，催归深悔那时还。断肠朝雨赋阳关。
清	查慎行	《寒夜次潘岷原韵》	一片西风作楚声，卧闻落叶打窗鸣。不知十月江寒上，陡觉三更布被轻。霜压啼鸟惊月上，夜骄饥鼠阚灯明。还家梦绕江湖阔，薄醉醒来句忽成。
清	曾国藩	《贺新郎  题钱楞仙同年玉堂归娶图二首》	寂寞深闺里。忆东风，泥金乍报，若何欢喜？撤帐筵围停烛夜，细问当时原委。更密询烧香诗婢。西舍东邻多士女，但骈头附耳夸双美。不能答，笑而已。郎君持赠无多子。献妆台，官衣一袭，鸾书一纸。又剩有红线饼餤，合卺同尝甘旨。珍重说天恩如此。明年携得神仙眷，料趋朝不过花砖矣。同梦者，促君起。
清	林则徐	《已酉年九月自滇归闽，同人赠言惜别，途中》	黄金时节别且兰，为感与情忍涕难。程缓不劳催马足，装轻未肯累猪肝。膏盲或起生犹幸，宠辱皆忘卧亦安。独有恫仍在抱，忧时长结寸心丹。
清	方文	《都下竹枝词》	故老田居好是闲，无端荐起列鸳班。一朝谪去上阳堡，始悔从前躁出山。
清	龚自珍	《已亥杂诗 103》	梨园爨本募谁修，亦是风花一代愁。我替尊前深惋惜，文人珠玉女儿喉。
清	梁启超	《自励》	献身甘作万矢的，著论求为百世师。誓起民权移旧俗，更揅哲理牖新知。十年以后当思我，举国犹狂欲语谁。世界无穷愿无尽，海天寥廓立多时。
清	赵翼	《论诗》	只眼须凭自主张，纷纷艺菀漫雌黄。矮人看戏何曾见，都是随人说短长。
清	曾国藩	《次韵何廉昉太守感怀述事十六首》	惨淡兵戎春复秋，浊醪谁信造千忧？战场故鬼把新鬼,世事前沤散后沤。驱逐几同秦失鹿，动势只愧鲁无鸠。何时浩荡轻鸥去？一舸鸱夷得少休。
清	梁启超	《赋示校员及诸生》	在昔吾居夷，希与尘客接，箱根山一月，归装稿盈箧。虽匪周世用，乃实与心惬，如何归乎来？两载投牢筴。愧傣每颡泚，畏讥每慑魄，冗材惮享牺，遐想醒梦蝶。推理悟今吾，乘愿理夙业。郊园美风物，昔游记攸玾，愿言赁一庑，庶以客孤笈。其时天降凶，大地血正喋，蕴怒夙争郑，导衅忽刺歙。贾勇羞目逃，斗智屡踵蹑，遂令六七雄，傞舞等中魇。澜倒竟畴障？天坠真己压。狂势所簸薄，震我卧榻齂。未能一丸封，坐遭两黥挟。吾衰复何论？天僇困接摺。猛志落江湖，能事寄简牍，试凭三寸管，貌彼五云叠。庀材初类匠，诇势乃如谍，遡往既纚纚，衡今逾喋喋。有时下武断，快若髭赴镊，哀我久宋聋，持此饷葛馌。藏山望岂敢，学海愿亦辄。月出天宇寒，携影响廊屧，苦心碎池凌，老泪润阶叶。咄哉此局棋，坼角惊急劫，错节方我畀，畏途与谁涉？莘莘年少子，济川汝其楫，相期共艰危，活国厝妥帖。当为雕鸢墨，莫作好龙叶。夔空复怜蚿，目苦不见睫。来者傥暴弃，耗矣始愁惵。急景催跳丸，我来亦旬浃，行袖东海石，还指西门堞。惭非徙薪客，徒效恤纬妾，晏岁付劳歌，口呿不能嗋。
清	萧正模	《读崇祯辛未后十余年事》	心匪不仁计则穷，减夫派饷事重重。可怜三百年天下，断送忧勤惕厉中。
清	纳兰性德	《于中好  咏史》	马上吟成促渡江，分明闲气属闺房。生憎久闭金铺暗，花冷回心玉一床。添哽咽，足凄凉。谁教生得满身香。只今西海年年月，犹为萧家照断肠。
清	石涛	《前海观莲花峰》	海风吹白练，百里涌青莲。壁立不知顶，崔嵬势接天。云开峰坠地，岛阔树相连。坐久忘归去，萝衣上紫烟。
清	吴伟业	《鸳湖曲》	驾鸯湖畔草粘天，二月春深好放船。柳叶乱飘千尺雨，桃花斜带一路烟。烟雨迷离不知处，旧堤却认门前树。树上流莺三两声，十年此地扁舟住。主人爱客锦筵开，水闻风吹笑语来。画鼓队催桃叶伎，玉箫声出柘枝台。轻靴窄袖娇妆束，脆管繁弦竞追逐。云鬟子弟按霓裳，雪面参军舞鸜鹆。酒尽移船曲榭西，满湖灯火醉人归。朝来别奏新翻曲，更出红妆向柳堤。欢乐朝朝兼暮暮，七贵三公何足数！十幅蒲帆几尺风，吹君直上长安路。长安富贵玉骢骄，侍女薰香护早朝。分付南湖旧花柳，好留烟月伴归桡。那知转眼浮生梦，萧萧日影悲风动。中散弹琴竞未终，山公启事成何用！东市朝衣一旦休，北邙抔土亦难留。白杨尚作他人树，红粉知非旧日楼。烽火名园窜狐兔，画图偷窥老兵怒。宁使当时没县官，不堪朝市都非故！我来倚棹向湖边，烟雨台空倍惘然。芳草乍疑歌扇绿，落英错认舞衣鲜。人生苦乐皆陈迹，年去年来堪痛惜。闻笛休嗟石季伦，衔坏且效陶彭泽。君不见白浪掀天一叶危，收竿还伯转船迟。世人无限风波苦，输与江湖钓叟知。
清	龚自珍	《已亥杂诗 281》	少年无福过阙里，中年著书复求仕。仕幸不成书幸成，乃敢斋祓告孔子。
清	朱彝尊	《瑶花 午梦》	日长院宇，针绣慵拈，况倚阑无绪。翡帷翠幄看尽展，忘却东风帘户。芳魂摇漾，渐听不分明莺语。逗红蕉叶底微凉，几点绿天疏雨。画屏遮遍遥山，知一缕巫云，吹堕何处。愁春未醒，定化作，凤子寻香留住。相思人并，料此际，惊回最苦。亟丁宁池上杨花，莫便枕边飞去。
清	吴伟业	《采石矶》	石壁千寻险，江流一矢争。曾闻飞将上，落日吊开平。
清	纳兰性德	《点绛唇  黄花城早望》	五夜光寒，照来积雪平于栈。西风何限，自起披衣看。对此茫茫，不觉成长叹。何时旦，晓星欲散，飞起平沙雁。
清	乾隆	《题王蒙秋林散步》	不为荷叶皴，只作笋尖矗。峰脚横秋云，屋头笼古木。欲变画家格，别开生面目。策杖一行人，明告此意独。
清	黄遵宪	《香港感怀十首》	遣使初求地，高皇全盛时。六州谁铸错？一恸失燕脂。凿空蚕丛辟，嘘云蜃气奇。山头风猎猎，犹自误龙旗。
清	纳兰性德	《金缕曲　亡妇忌日有感》	此恨何时已。滴空阶、寒更雨歇，葬花天气。三载悠悠魂梦杳，是梦久应醒矣。料也觉、人间无味。不及夜台尘土隔，冷清清、一片埋愁地。钗钿约，竟抛弃。重泉若有双鱼寄。好知他、年来苦乐，与谁相倚。我自中宵成转侧，忍听湘弦重理。待结个、他生知已。还怕两人俱薄命，再缘悭、剩月零风里。清泪尽，纸灰起。
清	龚自珍	《已亥杂诗 29》	觥觥益阳风骨奇，壮年自定千首诗。勇于自信故英绝，胜彼优孟俯仰为。
清	阎尔梅	《沧州道中》	潞河数百里，家家悬柳枝。言自春至夏，雨泽全未施。燥土既伤禾，短苗不掩陂。辘轳干以破，井涸园菜萎。旧米日增价，卖者尚犹夷。贫者止垄头，怅望安所之。还视釜无烟，束腰相对饥。欲贷东西邻，邻家先我悲。且勿计终年，胡以延此时？树未尽蒙灾，争走餐其皮。门外兼催租，官府严呼追。大哭无可卖，指此抱中儿。儿女况无多，卖尽将何为？下民抑何辜，天怒乃相罹，下民即有辜，天恕何至斯！视天非梦梦，召之者为谁？呜乎！雨乎！安得及今一滂沱，救此未死之遗黎！
清	钱秉镫	《还家杂感》	近家才听丧吾兄，望见柴门百感并。得病只闻思弟剧，远归虚拟出村迎。哭爷娇女帷前识，绕膝孤儿别后生。素喜拮据遗迹遍，经行何处不伤情。
清	钱光绣	《哭邱含三子章》	岂为烟波震泽宽，肯贪虾菜足盘餐。青衫泪湿白司马，皂帽尘蒙管幼安。去日朱颜频抚镜，归来华发漫垂竿。只应不负金川恸，入地犹惊碧血寒。
清	乾隆	《宿方山》	行馆傍花宫，林峦益致静。山游薄暮归，篝灯夜方永。定钟近宵声，弗霜亦念警。安禅付彼僧，我自娱清省。
清	纳兰性德	《菩萨蛮》	为春憔悴留春住。那禁半霎催归雨。深巷卖樱桃。雨余红更娇。黄昏清泪阁。忍便花飘泊。消得一声莺。东风三月情。
清	朱彝尊	《鸳鸯湖棹歌　之三十七》	小妇春风楼下眠，与论家计最堪怜。劝移百福坊南往，多买千金圩上田。
清	梁启超	《纪事二十四首》	华服盈盈拜阿兄，相从谭道复谈兵。尊前恐累风云气，更谱军歌作尾声。
清	梁启超	《自题新中国未来记》	却横西海望中原，黄雾沈沈白日昏。万壑豕蛇谁是主？千山魑魅阒无人。青年心死秋梧悴，老国魂归蜀道难。道是天亡天不管，朅来予亦欲无言。
清	徐兰	《出关》	凭山俯海古边州，旆影翻飞见戍楼。马后桃花马前雪，出关争得不回头？
清	朱彝尊	《鸳鸯湖棹歌　之四十三》	去郭西南桂树林，五亩之园一半阴。笑插枝头最深蕊，两鬟如粟辟寒金。
清	纳兰性德	《南乡子》	烟暖雨初收，落尽繁花小院幽。摘得一双红豆子，低头，说著分携泪暗流。人去似春休，卮酒曾将酹石尤。别自有人桃叶渡，扁舟，一种烟波各自愁。
清	陈维崧	《岁暮杂忆》	江南忆，少小住长洲。夜火千家红杏幙，春衫十里绿杨楼。头白想重游。
清	纳兰性德	《浪淘沙  望海》	蜃阙半模糊，踏浪惊呼。任将蠡测笑江湖。沐日光华还浴月，我欲乘桴。钓得六鳖无？竿拂珊瑚。桑田清浅问麻姑。水气浮天天接水，那是蓬壶？
清	陈维崧	《席见狮儿》	儿已健如黄犊，翁何此日才来？怒涛雪浪吼长淮，兵火连天四载。细听吴音小却，戏投粔籹旋迴。怪娘奁畔有于思，笑问客家何在？
清	龚自珍	《已亥杂诗 62》	古人制字鬼神泣，后人识字百忧集。我不畏鬼复不忧，灵文夜补秋灯碧。
清	朱彝尊	《鸳鸯湖棹歌　之四十二》	绣线图存陆晃遥，唐家花鸟棘针描。只愁玉面无入画，须是传神盛子昭。
清	陈维崧	《寓兴用稼轩韵同蘧庵先生作二首》	斫屣吹箫吴市间，恨无大药驻红颜。诗情浩荡风中絮，身计微茫海外山。耽放浪，恣萧闲，烟波境界十分宽。新衔麯部兼茶部，旧署园官并橘官。
清	徐灿	《送方太夫人西还》	旧游京国久相亲，三载同淹紫塞尘。玉佩忽携春色至，兰灯重映岁华新。多经坎坷增交谊，遂判云龙断夙因。料得鱼轩回首处，沙场犹有未归人。
清	张维屏	《新雷》	造物无言却有情，每于寒尽觉春生。千红万紫安排着，只待新雷第一声。
清	龚自珍	《已亥杂诗 20》	消息闲凭曲艺看，考工文字太叢残。五都黍尺无人校，抢攘廛间一饱难。
清	乾隆	《萧山道中作》	溪窄绿塍阔，水肥乌榜轻。开篷画芃蒨，挂席剪澄明。南国春方丽越天云复晴。山阴指明日，已是镜中行。
清	左辅	《浪淘沙》	水软橹声柔，草绿芳洲，碧桃几树隐红楼。者是春山魂一片，招入孤舟。乡愁不曾休，惹甚闲愁，忠州过了又涪州。掷与巴江流到海，切莫回头。
清	龚自珍	《已亥杂诗 32》	何郎才调本孪生，不据文家为弟兄。嗜好毕同星命异，大郎尤贵二郎清。
清	朱彝尊	《鸳鸯湖棹歌　之三》	春城处处起吴歌，夹岸疏帘影翠娥。一叶舟穿妆阁底，倾脂河畔落花多。
清	乾隆	《鄚州道中作》	土郭犹存古鄚州，人家负郭颇称稠。年年四月集药市，风俗应从民便由。
清	纳兰性德	《雄县观鱼》	渔师临广泽，侍从俯清澜。瑞入王舟好，仁知圣网宽。拨鳞飞白雪，行鲙缕金盘。在藻同周宴，时容万姓看。
清	舒位	《卧龙冈作》	象床宝帐悄无言，草得降书又几番？两表涕零前出塞，一官安乐老称藩。祠官香火三间屋，大将星辰五丈原。异代萧条吾怅望，斜阳满树暮云蘩。
清	沈曾植	《西湖杂诗 之六》	石罅苔花朱不枯，空岩乳水静舂揄。枫林一叶吊霜艳，竹翠万梢矜雪腴。
清	纳兰性德	《汤泉应制》	鱼鳞雁齿镜中开，溅沫为霖遍九垓。不用劫灰求仿佛，便从天汉象昭回。桑坛法驾乘春转，鹤禁仙镳问寝来。遥祝海隅同帝泽，年年长听属车雷。
清	庄棫	《相见欢》	深林几处啼鹃，梦如烟。直到梦难寻处倍缠绵。蝶自舞，莺自语，总凄然。明月空庭如水似华年。
清	纳兰性德	《相见欢》	落花如梦凄迷，麝烟微，又是夕阳潜下小楼西。愁无限，消瘦尽，有谁知？闲教玉笼鹦鹉念郎诗。
清	朱彝尊	《鸳鸯湖棹歌　之十八》	姑恶飞鸣触晓烟，红蚕四月已三眠。白花满把蒸成露，紫葚盈筐不取钱。
清	钱长泽	《三十字母》	布局先存根地，可关可拆最利，六三胜是九三投，铁网七三非计。行子要得实地，垂莲大角用意，神头倚盖扭双飞，尖轧飞关审细。探子观其动静，正应留作伏兵，敌棋应错大侵分，亦有全军覆尽。侵分须观外势，搜根实己完全，敌棋正应莫投完，留作伏兵休恋。点方破眼要着，其余留作伏兵，稍能借此可攻侵，点实却无空隙。罩法墙高可用，尖出应以斜飞，让他一子不为奇，虽活得其外势。孤棋先轧眼位，被围细算出头，他孤吾走暗侵搜，攻逼无根轧瘦。断头原分长短，应断不可迟疑，相思明暗看清些，轧法连环要细。攻逼先带含补，也须照应邻棋，攻伊必应莫迟疑，最忌杀机存意。补病必须补净，内外照应无虞，虚中实不补，要补实中虚。立子两边有应，实己兼逼他棋，倘然呆立却非宜，病处何曾回避。硬字独言应子，以退为进称良，硬中带软甚庸常，应硬亦当细想。弃子无论大小，细看应与不应，脱先转换势能成，因此反能取胜。脱先先作本处，可丢便去脱先，弃小就大莫迟延，可脱不宜贪恋。搜法寻求空隙，先得实地为君，去其眼位使无根，总走便宜失尽。半局须看空隙，吊轧转换腾挪，借意得实为主，大小看明攻补。夹乃乘虚而用，借他先手最宜，断头长短莫狐疑，有夹须当看细。杀要夺路破眼，细观宽紧出头，钓竿独立顶头收，残局莫教遗漏。做宽成眼对半，不能护断为先，做紧断扑顶头连，下子先存成算。劫棋通盘不打，长生彼此难收，便宜他处暂时丢，大小宽三莫就。活法不宜执一，细观过渡兼攻，外投内活更玲珑，一劫做成妙用。奇乃兵家变法，手谈何异行兵，他奇吾正变难生，受困必须奇应。渡过两边连络，立拖虚实不离，盘头顶轧最便宜，通局还当审细。征棋共有四名，盘征反正回纹，临征仔细看分明，独有盘征尤甚。门棋原非一种，盘门软硬大门，敌棋另有一无根，放走两边受困。盘头最为得势，先手活渡勿迟，收法他呆我实，留心笼逼他棋。封头乘其未活，三面有应必封，断头先与顶头封，收得中腹受用。成势或成大块，勿贪些小便宜，使他走破最难医，折本何堪加利。顶子阻连破腹，又能避轧避分，细看呆子最多情，要处用之妙甚。官子要得实地，一路二路转头，破空收空细搜求，彼此相持勿走。
清	黄宗羲	《卧病旬日未己闲书所感》	此地那堪再度年，此身惭愧在灯前。梦中失哭儿呼我，天末招魂鸟降筵。好友多从忠节传，人情不尽绝交篇。于今屈指几回死，未死犹然被病眠。
清	袁枚	《大龙湫之瀑》	龙湫之势高绝天，一线瀑走兜罗绵。五丈收上尚是水，十丈以下全以烟。况复百丈至千丈，水云烟雾难分焉。
清	朱彝尊	《鸳鸯湖棹歌　之七十六》	郎牵百丈上官塘，客倚篷窗晚饭香。黄口近前休卖眼，船头已入语儿乡。
清	蒋士铨	《湖上晚归》	湿云鸦背重，野寺出新晴。败叶存秋气，寒钟过雨声。半檐群鸟入，深树一灯明。猎猎西风劲，湖心月乍生。
清	陈维崧	《二月十一日夜风月甚佳过水绘园听诸郎弦管灯》	弹地弦清，飘来笛脆，曲室诸郎歌管。他乡风月佳无比，只是中年以后，心情顿懒。遥忆故园妆楼上，镇玉臂云鬟凄断。伤心处，何事尊前，一声河满。却是绛河欲没，珠绳乍转。画角谯楼哀怨。旧事如尘，新愁似梦，可惜一场分散。奈天涯滋味，瞒不过、南归鱼雁。吮霜毫、才提还倦。莫虑春寒，罗衾红泪暖。
清	陈维崧	《纤夫词》	战舰排江口。正天边、真王拜印，蛟螭蟠钮。征发櫂船郎十万，列郡风驰雨骤。叹闾左、骚然鸡狗。里正前团催后保，尽垒垒锁系空仓后。捽头去，敢摇手？稻花恰称霜天秀。有丁男、临歧诀绝，草间病妇。此去三江牵百丈，雪浪排樯夜吼。背耐得、土牛鞭否？好倚后园枫树下，向丛祠亟倩巫浇酒。神佑我，归田亩。
清	曹雪芹	《第六回回前诗》	朝扣富儿门，富儿犹未足。虽无千金酬，嗟彼胜骨肉。
清	乾隆	《观承光殿玉瓮再作歌》	元史世祖至元间，初成渎山大玉海，敕置广寒碧殿中，逮今五百有余载。青绿间以黑白章，云涛水物相低昂，五山之珍伴御榻，从臣献寿欢无央。监院道房曾几历，仍列承光似还璧，相望琼岛咫尺近，岂必铜仙独泪滴。和阗玉瓮昨琢成，质文较此都倍赢，周监在殷殷监夏，一经数典惕予情。
清	乾隆	《经岳武穆祠》	翠柏红垣见葆祠，羔豚命祭复过之。两言臣则师千古，百战兵威震一时。道济长城谁自坏？临安一木本犹支。故乡俎豆夫何恨，恨是金牌太促期！
清	乾隆	《黛螺顶》	峦回谷抱自重重，螺顶左邻据别峰。云栈屈盘历霄汉，花宫独涌现芙蓉。窗前东海初升日，阶下千年不老松。供养五台曼殊象，阇黎疑未识真宗。
清	乾隆	《题文津阁》	四阁书城四库藏，再三不碍校讐详。今兼荟要核以就，此则问津到每常。摘咏唯公经拣择，立言那肯涉荒唐。简明目录从头阅，向若已惊徒（目亡）洋。
清	陆宇燝	《代琵琶妇解嘲》	不见春风花，花落随地飞？不见南山鸟，年年择新枝？抱此区区意，红颜须及时。非不慕古人，礼法难疗饥。但博旦夕欢，宁顾谁为谁？还取故夫意，宛转事新知。新故转盼间，生死酒一卮。可怜东邻妇，白首柏舟诗。
清	陈维崧	《江南杂咏》	鸡狗骚然，朝惊北陌暮南阡。印响西风猩作记，如鬼，老券排家验钤尾。
清	龚自珍	《已亥杂诗 287》	子云壮岁雕虫感，掷向洪流付太虚。从此不挥闲翰墨，男儿当注壁中书。
清	释弘仁	《黄山行》	坐破苔衣第几重，梦中三十六芙蓉。倾来墨沈堪持赠，恍惚难名是某峰。
清	龚自珍	《西郊落花歌》	西郊落花天下奇，古来但赋伤春诗，西郊车马一朝尽，定庵先生沽酒来赏之。先生探春人不觉，先生送春人又嗤，呼朋亦得三四子，出城失色人皆痴。如钱塘潮夜澎湃，如昆阳战晨披靡，如八万四千天女洗脸罢，齐向此地倾胭脂。奇龙怪凤爱漂泊，琴高之鲤何反欲上天为？玉皇宫中空若洗，三百六十界无一青蛾眉。又如先生平生之忧患，恍惚怪诞百出难穷期。先生读书尽三藏，最喜维摩卷里多清词，又闻净土落花深四寸，冥目观想犹神驰。西方净国未可到，下笔绮语何漓漓，安得树有不尽之花更雨新好者，三百六十日常是落花时！
清	郑燮	《画菊与某官留别》	进又无能追又难，宦途跼蹐不堪看。吾家颇有东篱菊，归去秋风耐岁寒。
清	龚自珍	《已亥杂诗 137》	故人有子尚饘粥，抱君等身大著作。刘向而后此大宗，岂同陈晁竟目录。
清	顾炎武	《五台山》	东临真定北云中，盘薄幽并一气通。欲得宝符山上是，不须参礼化人宫。
清	张维屏	《三元里》	三元里前声若雷，千众万众同时来。因义生愤愤生勇，乡民合力强徒摧。家室田庐须保卫，不待鼓声群作气，妇女齐心亦健儿，犁锄在手皆兵器。乡分远近旗斑斓，什队百队沿溪山。众夷相视忽变色：黑旗死仗难生还。夷兵所恃惟枪炮，人心合处天心到，晴空骤雨忽倾盆，凶夷无所施其暴：岂特火器无所施，夷足不惯行滑泥，下者田塍苦踯躅，高者冈阜愁颠挤。中有夷酋貌尤丑，象皮作甲裹身厚。一戈已摏长狄喉，十日犹悬郅支首。纷然欲遁无双翅，歼厥渠魁真易事。不解何由巨网开，枯鱼竟得攸然逝。魏绛和戎且解忧，风人慷慨赋同仇，如何全盛金瓯日，却类金缯岁币谋。
清	乾隆	《高其佩指头画虎》	铁岭老人阎李流，画不用笔用指头，纵横挥洒饶奇趣，晚年手法弥警遒。为吾染指画苍虎，气横幽壑寒飕飕，落墨伊始鸦雀避，着色欲罢豺狼愁。怒似苍鹰厉拳爪，炯然霹雳凝双眸，万里平川望无极，三株古柏拏龙虬。老人阅世如云浮，独于画法未肯休，此图赠我实手迹，笔绘还输第二筹。高堂昼静风生壁，却忆行围塞北秋。
清	曾国藩	《书边袖石诗集后二首》	镌章琢句寻常事，激烈心情约可怜。今日词臣须颇牧，古来蒙士出幽燕。杨家忠义存三疏，孙相威名在九边。莫借文章追往哲，要凭肝胆报皇天。
清	龚自珍	《已亥杂诗 2》	我马玄黄盼日曛，关河不窘故将军。百年心事归平淡，删尽蛾眉惜誓文。
清	沈士柱	《闻有长流之信拟出塞曲》	生平不射猎，麋鹿随我游。入山复不深，未闻虎豹愁。今将弃诗书，买刀系马头。筋力虽不强，臂后矢可抽。雁雉宿高岗，狐兔穴深丘。将令飞走惊，一洗诸生羞。
清	蒋智由	《久思》	久思词笔换兜鍪，浩荡雄姿不可收。地覆天翻文字海，可能歌哭挽神州？
清	尤侗	《煮粥行》	去年散米数千人，今年煮粥才数百。去年领米有完衣，今年啜粥见皮骨。去年人壮今年老，去年人众今年少。爷娘饿死葬荒郊，妻儿卖去辽阳道。小人原有数亩田，前年尽被豪强圈。身与庄头为客作，里长尚索人丁钱。庄头水涝家亦苦，驱逐佣工出门户。今朝有粥且充饥，那得年年靠官府！商量欲向异方投，携男抱女充车牛。纵然跋步经千里，恐是逃人不肯收。
清	袁枚	《寒夜》	寒夜读书忘却眠，锦衾香尽炉无烟。美人含怒夺灯去，问郎知是几更天！
清	龚自珍	《已亥杂诗 167》	曩向真州订古文，飞龙滂熹折纷纭。经生家法从来异，拓本模糊且饷君。
清	郑燮	《由兴化迂曲至高邮七绝句》	烟蓑雨笠水云居，鞋样船儿帽样庐。卖取青钱沽酒得，乱摊荷叶摆鲜鱼。
清	乾隆	《过蒙古诸部落》	猎罢归来父子围，露沾秋草鹿初肥，折杨共炙倾浑脱，醉趁孤鸿马上飞。
清	纳兰性德	《清平乐  忆梁汾》	才听夜雨，便觉秋如许。绕砌蛩螿人不语，有梦转愁无据。乱山千叠横江，忆君游倦何方。知否小窗红烛。照人此夜凄凉.
清	龚自珍	《已亥杂诗》	少年击剑更吹箫，剑气箫心一例消。谁分苍凉归棹后，万千哀乐集今朝。
清	梁启超	《壮别》	丈夫有壮别，不作儿女颜。风尘孤剑在，湖海一身单。天下正多事，年华殊未阑。高楼一挥手，来去我何难。
清	阎尔梅	《戊申人日》	繁华速老是春天，花极浓时落更先。遁野有情看拾翠，封侯无相写凌烟。心悲晚景歌皆痛，士遇奇才恨亦怜。我去君留仍暂事，成功者退记他年。
清	龚自珍	《已亥杂诗 104》	河汾房杜有人疑，名位千秋处士卑。一事平生无齮齕，但开风气不为师。
清	曹雪芹	《簪菊》	瓶供篱栽日日忙，折来休认镜中妆。长安公子因花癖，彭泽先生是酒狂。短鬓冷沾三径露，葛巾香染九秋霜。高情不入时人眼，拍手凭他笑路旁。
清	黄遵宪	《酬曾重伯编修》	废君一月官书力，读我连篇新派诗。风雅不亡由善作，光丰之后益矜奇。文章巨蟹横行日，世变群龙见首时。手撷芙蓉策虯驷，出门惘惘更寻谁？
清	袁枚	《遣兴》	爱好由来落笔难，一诗千改心始安。阿婆还是初笄女，头未梳成不许看。
清	谭嗣同	《河梁吟》	沙漠多雄风，四顾浩茫茫。落日下平地，萧萧人影长。抚剑起巡酒，悲歌慨以慷。束发远行游，转战在四方。天地苟不毁，离合会有常。车尘灭远道，道远安可忘。
清	陈维崧	《送恽南田之钱塘并柬毛稚黄》	蹑屩上灵隐，吹笛下吴淞。送君恰值新爽，纤月映船篷。犹记冷泉亭上，百道跳珠喷雪，飞瀑挂衫松。一别十八载，吾老渐成翁。故人去，携笔墨，写空濛。不知老已将至，挥洒醉偏工。为讯盐桥毛子，果否别来无恙，底事断诗筒。人世作达耳，长邑郁焉穷。
清	梁鼎芬	《庐山》	我生久行役，入山苦不早。身带灵宝符，鸡犬自牵抱。清风散阴气，晶出安能褥。五老如故人，依稀梦中道。
清	梁启超	《纪事二十四首》	卿尚粗解中行颉，我惭不识左行怯。奇情豔福天难妬，红袖添香对译书。
清	龚自珍	《已亥杂诗 139》	玉立长身宋广文，常州重到忽思君。遥怜屈贾英灵地，朴学奇才张一军。
清	顾梦游	《送一灵师之辽阳兼柬剩公》	无物可为寄，持书泪满襟。一生千古恨，万里十年心。及见悲何语，重逢乐岂任？别来空老去，法乳负深恩。
清	龚自珍	《已亥杂诗 107》	少年揽辔澄清意，倦矣应怜缩手时。今日不挥闲涕泪，渡江只怨别蛾眉。
清	纳兰性德	《采桑子》	土花曾染湘娥黛，铅泪难消。清韵谁敲，不是犀椎是凤翘。只应长伴端溪紫，割取秋潮。鹦鹉偷教，方响前头见玉箫。
清	龚自珍	《已亥杂诗 256》	一自天钟第一流，年来花草冷苏州。儿家心绪无人见，他日埋香要虎丘。
清	袁枚	《范希文》	黄阁风裁第一清，宋朝名相半书生。西边经略成何事，尚劝横渠莫论兵。
清	乾隆	《免除宿迁县等地部分正赋》	忆我三番曾过此，满目民艰恫瘝视。蠲租加赈不少靳，究亦无能疮痏起。壬午之岁博咨访，略觉其中悉源委。因为疏剔六塘河，果然潦尽堪耕耜。人事尽而天贶随，连岁秋收皆获美。兹来殊觉大改观，凭舆历览心生喜。户有盖藏育鸡豚，衣鲜褛裂赡妇子。不灾不赈奚所加，究欲加思念无已。因思时巡免正供，十分之三常例耳。数县瘠土应倍怜，益二至五斯可矣。国有余用苏茆簷，减一半惟投悬匦。伫看元气复闾阎，庶协以休以助理。
清	乾隆	《珍珠泉》	济南多名泉，岳阴水所潴。其中孰巨擘，趵突与珍珠。趵突固已佳，稍藉人工夫，珍珠擅天然，创见讶仙区。卓冠七十二，分汇大明湖，几曲绕琼房，一泓映绮疏。可以涤心志，可以鉴眉须，圆流有灵孕，颗颗旋相于。乍如历海峤，鲛人捧出余，又如对溟渤，三五显方诸。作霖仰尧题，泽物留神谟，我来值暮春，农夫正新畲。看彼芃芃者，欣此涓涓如，安得符圣言，远近均沾濡。
清	吴嘉纪	《泊船观音门十首》	即以山为郭，坚完世所稀。云鸿应得度，塞马竟如归！陇雨耕时大，人烟战后微。年年禾与黍，养得骆驼肥！
清	方文	《水崖哭明圃子留》	少小能文气似兰，里人谁不信弹冠。只因丧乱身当废，纵使沉埋性所安。故国有怀唯涕泪，新诗无字不悲酸。漫劳铁匣藏枯井，此日流传血已丹。
清	许楚	《阅常山志感赋》	万户凋伤战伐余，登丰旧里尽丘墟。浮空石烂思遗履，清献岩深蹇著书。瘦马半飧邻县草，哀鸿常拥令君车。灵符纵革南山虎，泽竭谁援泣釜鱼？
清	龚自珍	《已亥杂诗 140》	太湖七十溇为墟，三泖圆斜各有初。耻与蛟龙竟升斗，一编聊献郏侨书。
清	吴伟业	《伍员》	投金濑畔敢安居？覆楚亡吴数上书。手把蜀镂思往事，九原归去愧包胥。
清	仓央嘉措	《情诗其三十》	美颜无双处处夸，玉帐香肌娇无那。?夜夜伴得鸳鸯宿，不羡旖旎上林花。
清	朱彝尊	《十六字令》	寻，帘外无端堕玉簪。笼灯去，休待落花深。
清	范当世	《大桥墓下》	草草征夫往月归，今来墓下一沾衣。百年土穴何须共，三载秋坟且汝违。树木有生还自长，草根无泪不能肥。泱泱河水东城暮，伫与何人守落晖？
清	吴雯清	《晚入药谷》	清鸾峰下步迟迟，为访幽居足已疲。穿壑板桥惊欲坠，隔林茅屋望犹疑。桃源旧径依津间，药孤楼傍石窥。仅有残僧相对晚，寒潭清啸少人知。
清	黄遵宪	《和钟西耘庶常德祥律门感怀诗》	电掣重轮走水车，风行千里献比闾。移山未要嗤愚叟，捧土真能塞孟诸。黑齿雕题征鬼箓，赤文绿字诩天书。寻常弓矢疑堪用，闻道潮人驱鳄鱼。
清	龚自珍	《已亥杂诗 191》	蟠夔小印镂珊瑚，小字高华出汉书。原是狂生漫题赠，六朝碑例合镌无。
清	龚自珍	《已亥杂诗 166》	震旦狂禅沸不支，一灯慧命续如丝。灵山未歇宗风歇，已过庞家日眚时。
清	纳兰性德	《拟古》	朔风吹古柳，时序忽代续。庭草萎已尽，顾视白日速。吾本落拓人，无为自拘束。倜傥寄天地，樊笼非所欲。嗟载华亭鹤，荣名反以辱。有客叹二毛，操觚序金谷。酒空人尽去，聚散何局促。揽衣起长歌，明月皎如玉。
清	龚自珍	《逆旅题壁，次周伯恬原韵》	名场阅历莽无涯，心史纵横自一家。秋气不惊堂内燕，夕阳还恋路旁鸦。东邻嫠老难为妾，古木根深不似花。何日冥鸿踪迹遂，美人经卷葬年华。
清	纪映钟	《兵至》	糜烂方完额，军书趣借征。呼啼通比屋，髡薙净丘陵。爱养天心啬，追呼吏牍能。深山犹伏莽，多垒不堪增。
清	张问陶	《梅花》	香雪濛濛月影团，抱琴深夜向谁弹。闲中立品无人觉，淡处逢时自古难。到死还能留气韵，有情何忍笑酸寒。天生不合寻常格，莫与春花一例看。
清	郑燮	《念奴娇 宏光》	宏光建国，是金莲玉树，後来狂客。草木山川何限痛，只解征歌选色。燕子衔笺，春灯说谜，夜短嫌天窄。海云分付，五更拦住红日。更兼马阮当朝，高刘作镇，犬豕包巾帻。卖尽江山犹恨少，只得东南半壁。国事兴亡，人家成败，运数谁逃得？太平隆万，此曹久已生出。
清	仓央嘉措	《情诗其二十七》	柳枝经风叶未凋，当时愁损画眉鸟。?今日重入歌舞地，逢见卿卿又魂销。
清	文廷式	《祝英台近》	剪鲛绡，传燕语，黯黯碧草暮。愁望春归，春到更无绪。园林红紫千千，放教狼藉，休但怨、连番风雨。谢桥路，十载重约钿车，惊心旧游误。玉佩尘生，此恨奈何许！倚楼极目天涯，天涯尽处，算只有濛濛飞絮。
清	朱彝尊	《南楼令》	疏雨过轻尘，圆莎结翠茵，惹红襟乳燕来频。乍暖乍寒花事了，留不住，塞垣春。归梦苦难真，别离情更亲，恨天涯芳信无因。欲话去年今日事，能几个，去年人？
清	黄遵宪	《香港感怀十首》	指北黄龙饮，从西天马来。飞轮齐鼓浪，祝炮日鸣雷。中外通喉舌，纵横积货财。登高遥望海，大地故恢恢。
清	朱彝尊	《鸳鸯湖棹歌　之五十六》	屋上鸠鸣谷雨开，横塘游女荡舟回。桃花落后蚕齐浴，竹笋抽时燕便来。
清	龚自珍	《已亥杂诗 131》	陶潜磊落性情温，冥报因他一饭恩。颇觉少陵诗吻薄，但言朝叩富儿门。
清	龚自珍	《已亥杂诗 89》	学羿居然有羿风，千秋何可议逢蒙。绝怜羿道无消息，第一亲彎射羿功。
清	朱彝尊	《鸳鸯湖棹歌　之六十六》	绿烟初洗兔华秋，片片鱼云静不流。山月池边看未足，移船买酒弄珠楼。
清	龚自珍	《已亥杂诗 176》	俎脍飞沉竹肉喧，侍郎十日敞清尊。东南不可无斯乐，濡笔亲题第四园。
清	黄景仁	《丑奴儿慢·春日》	日日登楼，一日换一番春色，者似卷如流春日，谁道迟迟？一片野风吹草，草背白烟飞。颓墙左侧，小桃放了，没个人知。徘徊花下，分明记得，三五年时。是何人。挑将竹泪，黏上空枝。请试低头，影儿憔悴浸春池。此间深处，是伊归路，莫惹相思。
清	靳应升	《隰西草堂》	虽少冬青树，犹余古薜萝。闲居真处士，枯坐老头陀。云水随缘过，江山入梦多。问津如有客，夜半看黄河。
清	乾隆	《山东上年被灾州县颇多》	齐鲁民何辜，连年未逢稔，每念沟壑填，深宫那安枕。昨始入兖境，所见犹未甚，寸衷稍自慰，为之食甘腍。孰知数日来，触景堪愁朕，村落多萧条，老幼率憯懔。腹饥嗷鸿哀，衣薄状鹤凚，纵屡加赈施，未足苏凄凛。休助古有经，损益道须审，用是截漕艘，亟命发仓廪。嗟哉守土臣，旬宣其勤恁。
清	仓央嘉措	《情诗其二十六》	故园迢迢忆双亲，每对卿卿泪满襟。?千山万水相追寻，始信卿心胜娘心。
清	梁启超	《纪事二十四首》	眼中直欲无男子，意气居然我丈夫。二万万人齐下拜，女权先到火奴奴。
清	查慎行	《度仙霞关题天雨庵壁》	虎啸猿啼万壑哀，北风吹雨过山来。人从井底盘旋上，天向关门豁达开。地险昔曾当剧贼，时平谁敢说雄才？煎茶好领闲僧意，知是芒鞋到几回！
清	张问陶	《梅花》	梦绕寒山月下村，一枝相对夜开樽。繁华味短宜中酒，攀折人多好闭门。风信严时清有骨，尘缘空后淡无痕。从来不识司香尉，只仗东皇雨露恩。
清	袁枚	《独秀峰》	来龙去脉绝无有，突然一峰插南斗。桂林山水奇八九，独秀峰尤冠其首。三百六级登其巅，一城烟水来眼前。青山尚且直如弦，人生孤立何伤焉？
清	朱彝尊	《洞仙歌》	仲冬二七，算良期须果。若再沉吟甚时可。况熏炉渐冷，窗烛都灰，难道又各自抱衾闲坐。银湾桥已就，冉冉行云，明月怀中半霄堕，归去忒匆匆，软语丁宁，第一怕，袜罗尘涴。料消息青鸾定应知，也莫说今番，不曾真个。
清	郑燮	《念奴娇 长干里》	逶迤曲巷，在春城斜角，绿杨荫里。赭白青黄墙砌石，门映碧溪流水。细雨饧箫，斜阳牧笛，一径穿桃李。风吹花落，落花风又吹起。更兼处处缲车，家家社燕，江介风光美。四月樱桃红满市，雪片鲥鱼刀。淮水秋清，钟山暮紫，老马耕闲地。一丘一壑，吾将终老于此。
清	纳兰性德	《采桑子》	而今才道当时错，心绪凄迷，红泪偷垂，满眼春风百事非。情知此后来无计，强说欢期，一别如斯，落尽梨花月又西。
清	龚自珍	《已亥杂诗 186》	阿娘重见话遗徽，病骨前秋盼我归。欲寄无因今补赠，汗巾钞袋枕头衣。
清	乾隆	《烟溪钓艇》	飘然蓑笠坐船唇，不挈渔僮独理纶。傲志羞登隐逸传，钓鱼多有钓名人。
清	曾国藩	《次韵何廉昉太守感怀述事十六首》	域中哀怨广场开，屈来而还第二回。幻想更无天可问，牢愁宁有地能埋！秦瓜钩带何人种？社栎支离几日培？大冶最憎金踊跃，那容世界有奇材！
清	朱彝尊	《一叶落》	泪眼注，临当去，此时欲住已难住。下楼复上楼，楼头风吹雨。风吹雨，草草离人语。
清	曹雪芹	《金陵十二钗正册——惜春》	勘破三春景不长，缁衣顿改昔年妆。可怜绣户侯门女，独卧青灯古佛旁。
清	朱彝尊	《鸳鸯湖棹歌　之二十一》	藉袈桥上水松牌，白石登登雁齿阶。曾记小时明月夜，踏歌连臂竹邻街。
清	周济	《蝶恋花》	柳絮年年三月暮，断送莺花，十里湖边路。万转千回无落处，随侬只恁低低去。满眼颓垣欹病树，纵有余英，不值风姨炉。烟里黄沙遮不住，河流日夜东南注。
清	龚自珍	《已亥杂诗 272》	未济终焉心缥缈，百事翻从缺陷好。吟道夕阳山外山，古今谁免余情绕。
清	纳兰性德	《菩萨蛮》	催花未歇花奴鼓，酒醒已见残红舞。不忍覆余觞，临风泪数行。粉香看欲别，空胜当时月。月也异当时，凄清照鬓丝。
清	纳兰性德	《相见欢》	微云一抹遥峰，冷溶溶，恰与个人清晓画眉同。红蜡泪，青绫被，水沉浓，却与黄茅野店听西风。
清	彭孙遹	《生查子 旅夜》	薄醉不成乡，转觉春寒重。枕席有谁同？夜夜和愁共。梦好恰如真，事往翻如梦。起立悄无言，残月生西弄。
清	朱彝尊	《无闷 雨夜》	密雨垂丝，细细晚风，约尽浮萍池水。乍一霎黄昏，小门深闭。作弄新凉天气。怕早有井梧飘阶砌。正楚筠，簟冷香篝，简点旧时鸳被。无计。才独眠，更坐起恁说愁边滋味。翠蛾别久，远信莫致。纵有梦魂能记。寻不到，长安三千里。料此夜一点孤灯，知他睡也不睡。
清	吴锡麒	《临江仙 夜泊瓜洲》	月黑星移灯屡闪，依稀打过初更。清游如此太多情。豆花凉帖地，知雨咽虫声。渐逼疏蓬风淅淅，几家茅屋都扃。茨茹荷叶认零星。不知潮欲落，渔梦悄然生。
清	龚自珍	《己亥杂诗》	浩荡离愁白日斜，吟鞭东指即天涯。落红不是无情物，化作春泥更护花。
清	陆宇燝	《寒食题宋先生草堂》	天妒梅花更妒人，风风雨雨不知春。杜鹃啼处孤灯梦，寒食樽前一病身。易理愁中才得力，交情乱后始能真。天涯相对忘形迹，拥被微吟乐贱贫。
清	郑燮	《满江红 思家》	我梦扬州，便想到扬州梦我。第一是隋堤绿柳，不堪烟锁。潮打三更瓜步月，雨荒十里红桥火。更红鲜冷淡不成圆，樱桃颗。何日向，江村躲；何日上，江楼卧。有诗人某某，酒人个个。花径不无新点缀，沙鸥颇有闲功课。将白头供作折腰人，将毋左。
清	龚自珍	《已亥杂诗 255》	凤泊鸾飘别有愁，三生花草梦苏州。儿家门巷斜阳改，输与船娘住虎丘。
清	龚自珍	《已亥杂诗 280》	昭代恩光日月高，丞彝十器比球刀。吉金打本千行在，敬拓思文冠所遭。
清	龚自珍	《已亥杂诗 17》	金门缥缈廿年身，悔向云中露一鳞。终古汉家狂执戟，谁疑臣朔是星辰。
清	乾隆	《海东青行》	鸷鸟种不一，海青称俊绝，摩空健翮上层霄，千里下击才一瞥。当其脱韝始纵时，风力未会迟飞掣，群燕缘扑或坠落，何异淮阴胯下气且折。鹰鹯之雏可罹（四童），海青之雏得未逢，闻之育卵大海东，追逐天鹅入云中，回顾忽失故国踪。海东青，尔不远为利，尔不高腾空，安得受制于人垂头仰饲居樊笼！王孙莫恨未央宫！
清	方文	《都下竹枝词》	都门本是利名关，来去纷纷各不闲。亦有京官十数载，从无偷眼看西山。
清	陈维崧	《醉落魄·咏鹰》	寒山几堵，风低削碎中原路。秋空一碧无今古，醉袒貂裘，略记寻呼处。男儿身手和谁赌！老来猛气还轩举。人间多少闲狐兔，月黑沙黄，此际偏思汝。
清	吴绡	《七夕》	星光历历汉悠悠，怅望双星独倚楼。莫谓人间多别恨，便疑天上有离愁。梁清谪去谁相伴，子晋归来合公游。惟有月娥应最妒，一轮风露不胜秋。
清	郑燮	《予告归里，画竹别潍县绅士民》	乌纱掷去不为官，囊橐萧萧两袖寒。写取一枝清瘦竹，秋风江上作钓竿。
清	舒位	《舟过山塘闻笛》	红穗疏灯水上楼，笛声纤远指痕留。定知吹笛人双髻，可惜湘帘不上钩。
清	吴伟业	《遇南厢园叟感赋八十韵》	寒潮冲废垒，火云烧赤冈。四月到金陵，十日行大航。平生游宦地，踪迹都遗忘。道遇一园叟，问我来何方。犹然认旧役，即事堪心伤。开门延我坐，破壁低围墙。却指灌莽中，此即为南厢。衙舍成丘墟，佃种输租粮。谋生改衣食，感旧存园庄。艰难守兹土，不敢之他乡。我因访故基，步步添思量。面水背苍崖，中为所居堂。四海罗生徒，六馆登文章。松桧皆十围，钟筦声锵锵。百顷摇澄潭，夹岸栽垂杨。池上临华轩，菡萏吹芬芳。谈笑尽贵游，花月倾壶觞。其南有一亭，梧竹生微凉。回头望鸡笼，庙貌诸侯王。左李右邓沐，中坐徐与常。霜髯见锋骨，老将东瓯汤。配食十六侯，剑珮森成行。得之为将相，宁复忧封疆。北风江上急，万马朝腾骧。重来访遗迹，落日唯牛羊。吁嗟中山孙，志气胡勿昂！生世苟如此，不如死道旁。惜哉裸体辱，仍在功臣坊。萧条同泰寺，南枕山之阳。当时宝志公，妙塔天花香。改葬施金棺，手诏追褒扬。袈裟寄灵谷，制度由萧粱。千尺观象台，太史书桢祥。北望占旄头，夜夜愁光鋩。高帝遗衣冠，月出修蒸尝。图书盈玉几，弓剑堆金床。承乏忝兼官，再拜陈衣裳。南内因洒扫，铜龙启未央。幽花生御榻，苔涩青仓琅。离宫须望幸，执戟卫中郎。万事今尽非，东逝如长江。钟陵十万松，大者参天长。根节犹青铜，屈曲苍皮僵。不知何代物，同日遭斧创。前此千百年，岂独无兴亡！况自百姓伐，孰者非耕桑！群生与草木，长养皆吾皇。人理已澌灭，讲舍宜其荒。独念四库书，卷轴夸缥缃。孔庙铜牺尊，斑剥填青黄。弃掷草莽间，零落谁收藏！老翁见话久，妇子私相商。人倦马亦疲，剪韭炊黄粱。慎莫笑家贫，一一罗酒浆。从头诉兵火，眼见尤悲怆。大军从北来，百姓闻惊惶。下令将入城，传箭需民房。里正持府帖，佥在御赐廊。插旗大道边，驱遣谁能当！但求骨肉完，其敢携筐箱？扶持杂幼稚，失散呼耶娘。江南昔未乱，闾左称阜康。马阮作相公，行事偏猖狂。高镇争扬州，左兵来武昌。积渐成乱离，记忆应难详。下路初定来，官吏逾贪狼。按籍缚富人，坐索干金装。以此为才智，岂曰惟私囊。今日解马草，明日修官塘。诛求却到骨，皮肉俱生疮。野老读诏书，新政求循良。瓜畦亦有畔，沟水亦有防。始信立国家，不可无纪纲。春来雨水足，四野欣农忙。父子力耕耘，得粟输官仓。遭遇重太平，穷老其何妨！薄暮难再留，瞑色犹青苍。策马自此去，凄侧摧中肠。顾羡此老翁，负耒歌沧浪。牢落悲风尘，天地徒茫茫。
清	黄遵宪	《夜饮》	长风吹月过江来，照我华堂在手杯。莫管阴晴圆缺事，尽欢三万六千回。
清	袁枚	《春晴》	今岁天公大有情，一冬无雪又春晴。红梅但觉飞香久，绿草何曾借雨生。双燕翅如迎晓日，百花心更望清明。风光如此须行乐，莫管头颅白几茎。
清	乾隆	《雪》	夜报塞天同起云，凌晨玉叶遂翩纷。无林不作银花影，有嶂皆成冰绮纹。酒店旗飘近方见，僧房钟响远犹闻。入关廿里原秋雨，南北寒暄一岭分。
清	黄景仁	《幼女》	汝父年来实鲜欢，牵衣故作别离难。此行不是长安客，莫向浮云直北看。
清	纳兰性德	《青衫湿》	近来无限伤心事。谁与话长更。从教分付。绿窗红泪。早雁初莺。当时领略。自尽断送。总负多情。忽疑君到。漆灯风飐。痴数春星。
清	龚自珍	《已亥杂诗 188》	杭州风俗闹兰盆，绿蜡金炉梵唱繁。我说天台三字偈，胜娘膜拜礼沙门。
清	侯文曜	《虞美人 影松峦峰》	有时云与高峰匹，不放松峦历历。望里依岩附壁，一样黏天碧。有时峰与晴云敌，不许露珠轻滴。别是娇酣颜色，浓淡随伊力。
清	吴伟业	《直溪吏》	直溪虽乡村，故是尚书里。短棹经其门，叫声忽盈耳。一翁被束缚，苦辞橐如洗。吏指所居堂，即贫谁信尔。呼人好作计，缓且受鞭垂。穿漏四五间，中已无窗几。屋梁记日月，仰视殊自耻。昔也三年成，今也一朝毁。贻我风雨愁，饱汝歌呼喜。官逋依旧在，府帖重追起。旁人共唏嘘，感叹良有以。东家瓦渐稀，西舍墙半圯。生涯分应尽，迟速总一理。居者今何栖，去者将安徙。明岁留空村，极目唯流水。
清	吴伟业	《读史杂感》	北寺谗成狱，西园贿拜官。上书休讨贼，进爵在迎銮。相国争开第，将军罢筑坛。空余苏武节，流涕向长安。
清	姚鼐	《望庐山》	我行昨出庐山西，藤竹苍苍阴虎溪。东林钟声晚出寺，高崖木叶秋平溪。白云万叠倏然合，窈眇回听清猿啼。洪州三月忆惝惚，径驾归艇轻于翳。宫亭湖东日初出，岚彩欲见一片青。烟迷沧州淼漭万余里，岩风忽落闻天鸡。屏风叠开张，浸入颇黎。沧海贯石梁，白日挂丹梯。松杉上接瀑布落，藤萝下拂云光低。须臾湖波兴，日晦风凄凄。香炉峰，摇曳同菰稗。舟行望远势还出，矫如踏云浮动之苍霓。山摇海荡不知处，想见枕石醉卧人如泥。晚泊湖心照南斗，仰视正与石门齐。莫言灵境近咫尺，帆樯倏过难攀跻。将游天地之一气，庐山从我到处如提携。
清	乾隆	《游金山寺用苏轼韵兼效其体》	平生不戒游览兴，西浮于洛东观海，轻舟风利过维扬，此间初识有江在。巾流嵽嶫如补陀八功德水澄无波，精蓝信宿可留憩，层楼阿阁何须多。青雀黄龙尽收楫，笳吹笙歌送西日，帆樯远近挂红灯，照入江天星点赤。髯翁醉醒风雅魄，奇句孤吟深夜黑，信耶非耶漫强明，律中要使鬼神惊。六百年来人莫识，我偶拈庚答风物。滥觞远忆巴岷山，土鼓云门拳石顽，清赏凭高兴未已，烹茶更试中泠水。
清	王文治	《安宁道中即事》	夜来春雨润垂杨，春水新生不满塘。日暮平原风过处，菜花香杂豆花香。
清	文廷式	《水龙吟》	落花飞絮茫茫，古来多少愁人意。游丝窗隙，惊飙树底，暗移人世。一梦醒来，起看明镜，二毛生矣。有葡萄美酒，芙蓉宝剑，都未称，平生志。我是垦塞倍客，二十年、软红尘里。无言独对，青灯一点，神游天际。海水浮空，空中楼阁，万重苍翠。待骖鸾归去，层霄回首，又西风起。
清	朱彝尊	《鸳鸯湖棹歌　之六》	檇李亭荒蔓草存，金陀坊冷寺钟昏。湖天夜上高楼望，月出东南白苧村。
清	方文	《含鄱岭至太乙峰》	侵晨独出含鄱口，千里鄱湖一岭函。但使短藤穷碧献，何妨细雨湿青衫。林中黯淡高低树，雾里微茫上下帆。不是探奇索隐者，谁能踏雪履岩。
清	张惠言	《水调歌头》	今日非昨日，明日复何如。朅来真悔何事？不读十年书。为问东风吹老，几度枫江兰径，千里转平芜。寂寞斜阳外，渺渺正愁余。千古意，君知否？只斯须。名山料理身后，也算古人愚。一夜庭前绿遍，三月雨中红透，天地入吾庐。容易众芳歇，莫听子规呼。
清	周济	《渡江云 杨花》	春风真解事，等闲吹遍，无数短长亭。一星星是恨，直送春归，替了落花声。凭阑极目，荡春波、万种春情。应笑人舂粮几许？便要数征程。冥冥，车轮落日，散绮余霞，渐都迷幻景。问收向红窗画箧，可算飘零？相逢只有浮云好，奈蓬莱东指，弱水盈盈。休更惜，秋风吹老莼羹。
清	龚自珍	《已亥杂诗 84》	白面儒冠已问津，生涯只羡五侯宾。萧萧黄叶空村畔，可有拥书闭户人。
清	厉鹗	《北仙吕·后庭花》	仙山回磴重，酒楼空翠中。霜落千门树，风清十庙钟。夕阳东，越王安在？鸦翻江上峰。
清	纳兰性德	《于中好》	别绪如丝睡不成，那堪孤枕梦边城。因听紫塞三更雨，却忆红楼半夜灯。书郑重，恨分明，天将愁味酿多情。起来呵手封题处，偏到鸳鸯两字冰。
清	纳兰性德	《好事近》	马首望青山，零落繁华如此。再向断烟衰草，认藓碑题字。休寻折戟话当年，只洒悲秋泪。斜日十三陵下，过新丰猎骑。
清	龚自珍	《已亥杂诗 237》	杭州梅舌酸复甜，有笋名曰虎爪尖。芼以苏州小橄榄，可敌北方冬菘醃。
清	黄增	《集杭州俗语诗》	色不迷人人自迷，情人眼里出西施。有缘千里来相会，三笑徒然当一痴。
明	叶小鸾	《仙坛奉呈泐师》	身非巫女惯行云，肯对三星蹴绛裙。清吹声中轻脱去，瑶天笙鹤两行分。
清	仓央嘉措	《情诗其六》	入山投谒得道僧，求教上师说因明。?争奈相思无拘检，意马心猿到卿卿。
清	纳兰性德	《采桑子》	那能寂寞芳菲节，欲话生平。夜已三更。一阕悲歌泪暗零。须知秋叶春花促，点鬓星星。遇酒须倾，莫问千秋万岁名。
清	龚自珍	《已亥杂诗 250》	去时栀子压犀簪，次第寒花掐到今。谁分江湖摇落后，小屏红烛话冬心。
清	朱彝尊	《洞仙歌》	书床镜槛，记相连斜桷。惯见修蛾远山学。倩青腰受简，素女开图，才凝盼，一线灵犀先觉。新来窥宋玉，不用登墙，近在蛛丝画屏角。见了乍惊回，点屐声频，分明睹翠帷低擢。旋手揭，流苏近前看，又何处迷藏，者般难捉。
清	张问陶	《观我四首 生》	芒芒生面忽重开，堕地先号事可哀。瞥眼韶华因梦远，累心缘影为谁来。名沉青史终无色，祸起红尘定有胎。白业丹元修补急，万牛身重首空回。
清	龚自珍	《已亥杂诗 13》	出事公卿溯戊寅，云烟万态马蹄湮。当年筮仕还嫌晚，已哭同朝三百人。
清	曹雪芹	《赞林黛玉》	两弯似蹙非蹙肙烟眉，一双似喜非喜含露目。态生两靥之愁，娇袭一身之病。泪光点点，娇喘微微。娴静时如姣花照水，行动处似弱柳扶风。心较比干多一窍，病如西子胜三分。
清	沈曾植	《西湖杂诗 之十一》	江门帆点夕阳明，江上愁心向晚生。我寄悲怀东海若，要回胥种荡蓬瀛。
清	冷士嵋	《三月十九日圣忌日偶成》	一年一度逢花发，每见花开辄黯然。往事有谁来记忆，春风空老白头年。
清	曾国藩	《丁未六月七日考试汉教习试院作二首》	潭潭深院鐍扃牢，阙日湿云作郁陶。薄茗何曾解消渴？纤絺便欲等重饱。高堂燕息尚如此，矮屋蜂屯毋已劳！得失升沉纷满眼，世间人事等牛毛。
清	乾隆	《赐沈德潜》	水碧山明吴下春，三年契阔喜相亲。玉皇案吏今烟客，天子门生更故人。别后诗裁经细检当前民瘼听频陈。老来底越精神健，劫外胎禽雪里筠。
清	王士祯	《悼亡诗》	陌上莺啼细草薰，鱼鳞风皱水成纹。江南红豆相思苦，岁岁花开一忆君。
清	吴嘉纪	《临场歌》	掾豺隶狼，新例临场；十日东淘，五日南梁。趋役少迟，场吏大怒；骑马入草，鞭出灶户。东家贳醪，西家割彘；殚力供给，负却公税。后乐前钲，鬼咤人惊；少年大贾，币帛将迎。帛高者止，与笑月下；来日相过，归比折价。笞挞未歇，优人喧阗；危笠次第，宾客登筵。堂上高会，门前卖子；盐丁多言，箠折牙齿。
清	邢昉	《广陵行》	客言渡江来，昨出广陵城。广陵城西行十里，犹听城中人哭声。去年北兵始南下，黄河以南无斗者。泗上诸侯卷旆旌，满洲将军跨大马。马头滚滚向扬州，史相堂堂坐敌楼。外援四绝誓死守，十日城破非人谋。扬州白日闻鬼啸，前年半死翻山鹞。此番流血又成川，杀戮不分老与少。城中流血迸城外，十家不得一家在。到此萧条人转稀，家家骨肉都狼狈。乱骨纷纷弃草根，黄云白日昼俱昏。仿佛精灵来此日，椒浆恸哭更招魂。魂魄茫茫复何有，尚有生人来酹酒。九州不复罢干戈，生人生人将奈何?
清	乾隆	《题萧云从秋山红树卷》	峰势欲开树为遮，崔鬼画态间槎枒。本来枫（木解）经霜染，错认夕阳一片霞。
清	曾国藩	《寄弟》	昔我初去家，诸弟各弱小。阿季髡两髦，觑人眸子缭。后园偷枣栗，揉升极木沙。叔也从之求，揖我谓我矫。分甘一不均，战争在毫秒。余时轻别离，昂头信一掉。老弟况童骏，乐多忧愁少。瞥然成六秋，光明如过鸟。世味一饱尝，甘心厌茶家。梦里还乡国，沟徐苦了了。朝企恒抵昏，夕思或达晓。君诗忽见慰，回此肝肠绕。生世非一途，处身贵深窈。众方奔恬愉，圣贤类悄悄。二陆盛波张，鹤唳悲江表。夷齐争三光，岂不在俄殍！我今寄好语，君其听勿藐！一愿先知命，再愿耐僻摽。
清	毛奇龄	《荷叶杯》	五月南塘水满，吹断，鲤鱼风。小娘停棹濯纤指，水底，见花红。
清	朱彝尊	《鸳鸯湖棹歌　之九十六》	茅屋东溪兴可乘，竹篱随意挂鱼罾。三冬雪压千年树，四月花繁百尺藤。
清	曹雪芹	《元宵灯谜》	有眼无珠腹内空，荷花出水喜相逢。梧桐叶落分离别，恩爱夫妻不到冬。打一用物。
清	龚自珍	《已亥杂诗 226》	空观假观第一观，佛言世谛不可乱。人生宛有去来今，卧听檐花落秋半。
清	袁枚	《桐江作》	久别天台路已迷，眼前尚觉白云低。诗人用笔求逋峭，何不看山到浙西？
清	陈维崧	《咏美人秋千》	昨夜湔裙罢，今日意钱回。粉墙正亚朱户，其外有铜街。百丈同心彩索，一寸双文画板，风飐绣旗开。低约腰间素，小摘鬓边牌。翩然上，掠绿草，拂苍苔。粉裙欲起未起，弄影惜身材。忽趁临风回鹘，快作点波新燕，糁落一庭梅。向晚半轮玉，隐隐照遗钗。
清	钱载	《望石湖》	治平寺南湖翠昏，柳枝茭叶见滩痕。楞伽不管无情雨，一夜吹花落范村。
清	林则徐	《即目》	万笏尖中路渐成，远看如削近还平。不知身与诸天接，却讶云从下界生。飞瀑正拖千嶂雨，斜阳先放一峰晴。眼前直觉群山小，罗列儿孙未得名。
明	叶小鸾	《己巳春哭六舅母墓上（即张倩倩）》	十载恩难报，重泉哭不闻。年年春草色，肠断一孤坟。
清	纳兰性德	《汤泉应制》	六龙初驻浴蓝天，碧瓦朱旗共一川。润逼仙桃红自舞，醉酣人柳绿犹眠。吹成暖律回燕谷，散作薰风入舜弦。最是垂衣深圣德，不须词笔颂甘泉。
清	乾隆	《桃花寺行宫即目》	地近青莲迥绝尘，朅来兴会又从新。窗含远景正无尽，笔点诸峰自有神。绿野润霑三月雨，绣岩芳斗一天春。花源不著通溪水，那虑渔郎忽问津。
清	曾国藩	《岁暮杂感十首》	莽莽寒山匝四围，眼穿望不到庭闱。絮漂江浦无人管，草绿湖南有梦归。乡思怕听残漏转，逸情欲逐乱云飞。敬从九烈神君诉，游子于今要换衣。
清	朱彝尊	《鸳鸯湖棹歌　之七十五》	春绢秋罗软胜绵，折枝花小样争传。舟移濮九娘桥宿，夜半鸣梭搅客眠。
清	朱彝尊	《度大庾岭》	雄关直上岭云孤，驿路梅花岁月徂。丞相祠堂虚寂寞，越王城阙总荒芜。自来北至无鸿雁，从此南飞有鹧鸪。乡国不堪重伫望，乱山落日满长途。
清	郑燮	《题画竹》	四十年来画竹枝，日间挥写夜间思。冗繁削尽留清瘦，画到生时是熟时。
清	吴锡麒	《长相思 以书寄西泠诸友，即题其后》	说相思，问相思，枫落吴江雁去迟。天寒二九时。怨谁知？梦谁知？可有梅花寄一枝？雪来翠羽飞。
清	曾国藩	《岁暮杂感十首》	高嵋山下是侬家，岁岁年年斗物华。老柏有情还忆我，天桃无语自开花。几回南国思红豆，曾记西风院碧纱。最是故园难忘处，待等亭畔路三叉。
清	李秉礼	《榕树楼晚眺》	高阁登临快晚晴，好风吹送葛衣轻。云中古寺疏钟动，树里斜阳远岫明。被岸软沙眠乳犊，蘸波垂柳啭流莺。归途缓踏溪桥月，何处渔舟短笛横。
清	龚自珍	《已亥杂诗 92》	不容水部赋清愁，新拥牙旗拜列侯。我替梅花深颂祷，明年何逊守扬州。
清	龚自珍	《已亥杂诗 197》	一百八下西溪钟，一十三度溪花红。是恩是怨无性相，冥祥记里魂朦胧。
清	施闰章	《至南旺》	客倦南来路，河分向北流。明朝望乡泪，流不到江头。
清	龚自珍	《已亥杂诗 141》	铁师讲经门径仄，铁诗念佛颇得力。似师毕竟胜狂禅，师今遟我莲花国。
清	陈维崧	《醉太平·江口醉后作》	钟山后湖，长干夜乌。齐台宋苑模糊，剩连天绿芜。估船运租，江楼醉呼。西风流落丹徒，想刘家寄奴。
清	钱秉镫	《江村杂述》	自来生计少，难后更何营？襆被让寒女，稻梁分老兄。儿知盐米贵，天与利名轻。得饱殊非易，明年我欲耕。
清	龚自珍	《已亥杂诗 195》	天将何福予蛾眉，生死湖山全盛时。冰雪无痕灵气香，女仙不赋降坛诗。
清	乾隆	《纪实》	失脚落溪癸卯年，衣衫末湿即登船。因艰步履盖老耳，弗慎起居为恧然。问类冯河答子路，事殊赏节骇忠贤。原如君子过而已，纪实防他讹以传。
清	王夫之	《摸鱼儿 东洲桃浪，潇湘小八景词之三》	剪中流，白苹芳草，燕尾江分南浦。盈盈待学春花靥，人面年年如故。留春住，笑几许浮萍，旧梦迷残絮。棠桡无数。尽泛月莲舒，留仙裙在，载取春归去。佳丽地，仙院迢迢烟雾。湿香飞上丹户。醮坛珠斗疏灯映，共作一天花雨。君莫诉。君不见桃根已失江南渡。风狂雨妒，便万点落英，几湾流水，不是避秦路。
清	乾隆	《镊白》	鬃发星星不胜镊，髭须点点尚堪镊，两歧之物应暗笑，何厚于须薄于发。好少恶老人情然，亦有不同为变迁，昨近庆典赐举业，颇有履历增其年。好恶恶好非颠倒，世间古道今应少，对隆王昌非所知，但知坊记不言老。
清	龚自珍	《已亥杂诗 309》	论诗论画复论禅，三绝门风海内传。可惜语儿溪畔路，白头无分棹归舷。
清	乾隆	《西师底定伊犁捷音至诗以述事》	乘时命将定条枝，天佑人归捷报驰。无战有征安绝域，壶浆箪食迎王师。两朝缔构敢石继，百世宁绥有所思。好雨优霑王宇拓，敬心那为慰心移。
清	陈维崧	《春日游平山堂即事》	三月雷堂口，多少游丝浴鹭。正潋滟文縠初平，金沟种满芳树。屏幕津楼斜蘸水，千秋春院闲吹絮。喜夹衣初试，艇子一双摇去。阵阵鬓丝，层层帘影，齐向平山渡。隔船纱、袅袅婷婷，影落绿波深处。照菱花水面明妆，唱竹枝风前诗句。又东园、芍药才红，金铃争护。兰桡小拢，看绕径裙花，漾尘微步。渐铺遍氍毹，玉笋飞觥，春纤拂素。红子低敲，青梅小摘，栏杆却立频回顾。蓦地见、玉钩斜路。伤心吊古，黯然偷注横波，此处是，隋皇墓。几番惆怅，流水东风，往事浑无据。且趁江流正滑，好放蜻蛉，慢摇纸扇，重歌金缕。暝翠将沉，船头欲转，茱萸湾子红桥下，妒游童、宝马将人觑。可怜此际归来，两岸榆钱，一天丝雨。
清	乾隆	《射熊》	寥萧玉宇拂秋风，掌样霜锋好射熊。却笑汉皇犹赤帝，空输女子是英雄。
清	曾国藩	《次韵何廉昉太守感怀述事十六首》	猴鹤沙虫道并消，谁分粪壤与芳椒？昨来皖水三河变，堪痛阿房一炬焦。勾践池边醪易醉，田横墓上酒难浇。同袍才俊雕零尽，苟活人间只自嘲。
清	钱载	《葑门口号》	灭渡桥回柳映塘，南风吹郭不胜香。湖田半种紫芒稻，麦笠时遮青苎娘。
清	龚自珍	《已亥杂诗 132》	将左晨星一炬存，鱼龙光怪百千吞。迢迢望气中原夜，又有湛卢剑倚门。
清	龚自珍	《已亥杂诗 306》	家园黄熟半林柑，抛向筠笼载两三。风雪迎裾好持赠，预教诗婢识江南。
清	朱彝尊	《鸳鸯湖棹歌　之七十三》	招宝塘倾水浅深，会骸山古家销沉。都缘世上钱神贵，地下刘伶改姓金。
清	李鸿章	《赴试途中有感》	丈夫只手把吴钩，意气高于百尺楼。一万年来谁著史?八千里外觅封侯。定将捷足随途骥，那有闲情逐水鸥!笑指泸沟桥畔月，几人从此到瀛洲?
清	魏源	《天台石梁雨后观瀑歌》	雁荡之瀑烟苍苍，中条之瀑雷硠硠，惟有天台之瀑不奇在瀑奇石梁，如人侧卧一肱张。力能撑开八万四千丈，放出青霄九道银河霜。我来正值连朝雨，两崖佰束风愈怒。松涛一涌千万重，漭泉冲夺游人路。重岗四合如重城，震电万车争殷辚。山头草木思他徙，但有虎啸苍龙吟。须臾雨尽月华湿，月瀑更较雨瀑谧。千山万山惟一音，耳畔众响皆休息。静中疑是曲江涛，此则云垂彼海立。我曾观潮更观瀑，浩气胸中两仪塞。不以目视以耳听，斋心三日钧天瑟。造物贶我良不悭，所至江山纵奇特，山僧掉头笑休道，雨瀑月瀑那如冰瀑妙。破玉裂琼凝不流，黑光中线空明窈。层冰积压忽一摧，天崩地坼空晴昊。前冰已裂后冰乘，一日玉山百颓倒。是时樵牧无声游屐绝，老僧扶杖穷幽讨。山中胜不传山外，武陵难向渔郎道。语罢月落山茫茫，但觉石梁之下烟苍苍、雷硠硠，挟以风雨，浩浩如河江。
清	冒襄	《和阮亭《秋柳》诗原韵》	红闺紫塞昼飞霜，顾影羞窥白玉塘。近日心情惟短笛，当年花絮已空箱。梦残舞榭还歌榭，泪落岐王与薛王。回首三春攀折苦，错教根植善和坊。
清	乾隆	《古别离》	古别离。乃有天上牵牛织女星分歧。至今八万六干会，后会滔滔无止期。可怜一会才一日，其余无央数日何以消愁思。古别离，天上犹如此。人间可例推，设使无会晤，安用苦别离?古别离，长吁嘻！
清	余怀	《咏怀古迹》	簇簇人闻马粪香，江东风俗美诸王。莫言此巷无寻处，处处皆成马粪场。
清	陈维崧	《家善百自崇川来，小饮冒巢民先生堂中。闻百》	是谁家本师绝艺？檀槽搯得如许！半弯逻逤无情物，惹我伤今吊古。君何苦：君不见、青衫已是人迟暮。江东烟树。纵不听琵琶，也应难觅，珠泪曾干处。凄然也，恰似秋宵掩泣，灯前一队儿女。忽然凉瓦飒然飞，千岁老狐人语。浑无据，君不见、橙心结绮皆尘土。两家后主，为一两三声，也曾听得，撇却家山去。
清	梁启超	《纪事二十四首》	昨夜闺中远寄诗，殷勤劝进问佳期。绿章为报通明使，那有闲情似旧时。
清	梁启超	《志未酬》	志未酬，志未酬，问君之志几时酬？志亦无尽量，酬亦无尽时。世界进步靡有止期，吾之希望亦靡有止期。众生苦恼不断如乱丝，吾之悲悯亦不断如乱丝。登高山复有高山，出瀛海复有瀛海。任龙腾虎跃以度此百年兮，所成就其能几许？虽成少许，不敢自轻，不有少许兮，多许奚自生。但望前途之宏廓而寥远兮，其孰能无感于余情。吁嗟乎，男儿志兮天下事，但有进兮不有止，言志已酬便无志。
清	缪彤	《渡江》	凉月漾中流，金山隐隐浮。尚余残醉在，和梦到扬州。
清	乾隆	《塞上山》	层峰高矗觉天低，蔚绿萦丹霁景（雨夷）树列周崖成鹿柴，花披乱锦点霜蹊。经时几欲忘龙塞，佳处还教迟马蹄。自古诗人多未到，独留生面待谁题。
清	李鸿章	《游鹿洞归途感赋》	鹿去台空屋数椽，置身就在阆风巅。孤筇螟踏烟中路，万壑春藏洞里天。乱后诸生虚讲席，门前流水隔尘缘。低徊朱陆论心地，思使薪穷火不传。
清	宋琬	《蝶恋花》	月去疏帘才数尺，鸟鹊惊飞，一片伤心白。万里故人关塞隔，南楼谁弄梅花笛？蟋蟀灯前欺病客。清影徘徊，欲睡何由得？墙角芭蕉风瑟瑟，方伊遮掩窗儿黑。
清	袁枚	《赤壁》	一面东风百万军，当年此处定三分。汉家火德终烧贼，池上蛟龙竟得云。江水自流秋渺渺，渔灯犹照获纷纷。我来不共吹箫客，乌鹊寒声静夜闻。
清	龚自珍	《己亥杂诗》	秋心如海复如潮，惟有秋魂不可招。漠漠郁金香在臂，亭亭古玉佩当腰。气寒西北何人剑，声满东南几处箫。一川星斗烂无数，长天一月坠林梢。
清	朱彝尊	《鸳鸯湖棹歌　之九十九》	归人万里望邱为，白酒黄壶瓠作卮。来往棹歌无不可，西溪东泖任吾之。
清	陈维崧	《夜行荥阳道中》	峡劈成皋古郡，人杂猿猱过。断崖怒走，苍龙立而卧。此乃广武山乎？噫嚱古战场哉，悲来无那。卸鞍坐，烟竹吹来入破。一林纤月，雁声不断，砧声又掺合。历历五点三更，马前渐逼，荥阳城头灯火。
清	黄宗羲	《卧病旬日未已，闲书所感》	此地那堪再度年？此身惭傀在灯前。梦中失哭儿呼我，天末招魂鸟降筵。好友多从忠节传，人情不尽绝交篇。于今屈指几回死，未死犹然被病眠。
清	金武祥	《遍游桂林山岩》	未暇骖鸾信不诬，玉簪罗带路纡萦。桂林山水甲天下，绝妙漓江秋泛图。
清	乾隆	《范宽秋林萧寺图》	禅有南宗及北宗，画家笔法与之同。限于地气因殊风，北之巨擘华原翁。秋山丛樾凡几重，林凹萧寺隐其中。流泉如飞虹，是何结撰杰且雄。故应心醉米南宫，约略境界记所逢，文殊五台叶斗峰。
清	曾国藩	《失题四首》	两度归帆溯上流，萧萧落木洞庭秋。送君此去风前酒，忆我当时月夜舟。弘景旧居勾曲洞，杜陵新卜烷溪头。好栽修竹一千亩，更抵人间万户侯。
清	毛德琦	《读书堂》	才高诚与命相妨，泥饮方知醉是乡。率土尽传供奉曲，匡山尚有读书堂。松元犹染宫袍湿，岩壑常沾翰墨香。回忆少陵头白句。蜀笺曾寄到浔阳。宛然群揖出风烟，五老相期太古前。岂易巢松留此地，何难吏隐卜他年。招来采石江头月，照彻匡庐山外天。更拟筑台祠大雅，黄金先铸李青莲。
清	方维仪	《死别离》	昔闻生别离，不闻死别离。无论生与死，我独身当之。北风吹枯桑，日夜为我悲。上视沧浪天，下无黄口儿。人生不如死，父母泣相持。黄鸟各东西，秋草亦参差。予生何所为，予死何所为。白日有如此，我心当自知。
清	林则徐	《塞外杂咏》	天山万笏耸琼瑶，导我西行伴寂寥。我与山灵相对笑，满天晴雪共难消。
清	朱彝尊	《洞仙歌》	崔微风貌，信十分姚冶。八尺吴绡问谁借。悔丹青不学，杀粉调铅，呈花面输与画工传写。乘闲思挂壁，分付装池，卷处香生一囊麝。自化彩云飞，虫网蜗涎，又谁对芳容播喏。尽沉水烟浓向伊熏，觊万一真真，夜深来也。
清	黄燮清	《长水竹枝词》	蚕种须教觅四眠，买桑须买枝头鲜。蚕眠桑老红闺静，灯火三更作茧圆。
清	方文	《都下竹枝词》	前朝勋戚盛如云，后裔同归厮养群。莫向灞陵嗔醉尉，何人犹识故将军？
清	曾国藩	《秋怀诗五首》	城头昨宵月，今夕亏其圆。丈夫矜小节，一缺谁复全。蜗庐抱奇景，高视羲皇前。苍蝇黦尺壁，江汉谁洗蠲。马融颂西第，今为时所怜。
清	龚自珍	《已亥杂诗 307》	从此青山共露车，断无隻梦堕天涯。黄梅淡冶山礬靓，犹及双清好到家。
清	纳兰性德	《盛京》	拔地蛟龙宅，当关虎豹城。山连长白秀，江入混同清。庙社灵风肃，豪强右族更。明明开创业，休拟作陪京。
清	陈维崧	《汴京怀古（博浪城）》	铅筑无成，不信道、英雄竟死。犹有客、弃家破产，东求力士。太息已看秦帝矣，悲歌只念韩亡耳。道旁观谁道祖龙耶？妄男子。狙击处，悲风起；大索罢，浮云逝。叹事虽不就，波腾海沸。赢政关河空宿草，刘郎宫寝成荒垒。只千年还响子房椎，奸雄悸。
清	龚自珍	《已亥杂诗 58》	张杜西京说外家，斯文吾述段金沙。导河积石归东海，一字源流奠万譁。
清	龚自珍	《已亥杂诗 86》	鬼灯对对散秋萤，落魄参军泪眼荧。何不专城花县去，春眠寒食未曾醒。
唐	严休复	《唐昌观玉蕊花折有仙人游，怅然成二绝》	终日斋心祷玉宸，魂销目断未逢真。不如满树琼瑶蕊，笑对藏花洞里人。羽车潜下玉龟山，尘世何由睹蕣颜。唯有多情枝上雪，好风吹缀绿云鬟。
清	蒋士铨	《开先瀑布》	瀑布之水源何来。划然下裂长峰开.下士目骇自天落。绝顶乃有千盘回。青山断缺耸双剑，元气直泻岩头摧。飞流已出不肯下，一线中折分潆洄。隐现数折蓄精锐，失势一落如奔雷。跳波乱击潭水立，怪物潜伏宁髻。音声顷刻逐千变，万马赴敌金鼙催。天光半壁照空谷，此地万古无阴霾。积雪挂千仞，山中猿鹤犹惊猜。银花下散布水台，混沌凿破山根隈。擘窠大字洗不尽，铁画满地镌青苔。太白已往老坡死，我辈且乏徐凝才。恶诗走笔不敢写，册亭煮汲烧松钗。来朝竹杖青芒，凌风踏碎烟云堆。飞泉三叠绝倚旁，坐观一洗尘氛怀。
清	康有为	《与菽园论诗兼寄任公孺博曼宣》	一代才人孰绣丝，万千作者亿千诗。吟风弄月各自得，覆酱烧薪空尔悲。正始如闻本风雅，丽葩无奈祖骚词。汉唐格律周人意，悱恻雄奇亦可思。新世瑰奇异境生，更搜欧亚造新声。深山大泽龙蛇起，瀛海九州云物惊。四圣崆峒迷大道，万灵风雨集明廷。华严帝网重重现，广乐钧天窃窃听。意境几于无李杜，目中何处着元明？飞腾作势风云起，奇变见犹神鬼惊。扫除近代新诗话，惝恍诸天闻乐声。兹事混茫与微妙，感人千载妙音生。
清	袁枚	《箴作诗者》	倚马休夸速藻佳，相如终竟压邹枚。物须见少方为贵，诗到能迟转是才。清角声高非易奏，优昙花好不轻开。须知极乐神仙境，修炼多从苦处来。
清	龚自珍	《已亥杂诗 181》	惠逆同门复同藪，谋臧不臧视朋友。我兹怦然谋乃心，君已砉然脱诸口。
清	林古度	《同喻宣仲鹫峰寺听秋莺》	物候推移伤客魂，啼莺何意恋山村。不因落叶林间满，犹道啼春在寺门！
清	曾国藩	《又赠筠仙一幅》	人生有乖隔，咫尺成关山。我心田百转，从来输石顽。日吞语戴侯，君在张李间。为君画新竹，幽淡不容攀。我家双溪上，万竹固沙湾。凉夜幽篁里，月冷水潺潺。行携子借隐，鹿豕相往还。诗名满天地，踪迹混榛营。
清	王士祯	《题秋江独钓图》	一蓑一笠一扁舟，一丈丝纶一寸钩。一曲高歌一樽酒，一人独钓一江秋。
清	陈维崧	《阻风江口》	浊浪堆空，暨阳城下风涛怒。冰车铁柱，隐隐轰吴楚。独眺君山，且共春申语。愁如许，一杯酹汝，同看蛟龙舞。
清	纳兰性德	《生查子》	惆怅彩云飞，碧落知何许？不见合欢花，空倚相思树。总是别时情，那得分明语。判得最长宵，数尽厌厌雨。
清	方文	《都下竹枝词》	有客慈仁古寺中，苍龙鳞畔泣春风。布衣自有布衣语，不与簪绅朝士同。
清	朱彝尊	《洞仙歌》	东风几日，觉寒犹甚。纤手偷携笑齐禁。对初三微月，重到团栾，铺地水处处袜罗凉浸。周郎三爵后，顾曲无心，争忍厌厌夜深饮。只合并头眠，有限春宵，切莫负暖香鸳锦。最难得，相逢上元时，且过了收灯，放船由恁。
清	叶燮	《客发苕溪》	客心如水水如愁，容易归帆趁疾流。忽讶船窗送吴语，故山月已挂船头。
清	乾隆	《登舟》	御舟早候运河滨，陆路行余水路循。一日之间遇李杜，千秋以上接精神。麦苗夹岸穗将作，柳叶笼荫絮已频。最是篷窗心惬处，雨晴绿野出耕人。
清	朱彝尊	《三姝媚》	湾头登小艓。惯风生衣香，水湔裙褶。待到重门，纵教携玉腕，尚羞红颊。月姊窥侬，也劝饮深杯稠叠。织女机边，一线秋河，夜凉人涉。早是含情迎接。怕峡雨他山，易沾桃叶。第一相思，是床东袜刬，暗尘潜蹑。旧事凄凉，化梦里双飞蝴蝶。剩有轻绡十幅，曾围秀靥。
清	陈维崧	《江行》	江流只向台城打，阅江楼上人非也。对此正茫茫，烟波空断肠。布帆摇铁鹿，碾破长江绿。回首望台城，依稀横吹声。
清	陈维崧	《偶忆》	架上红鹦鹉，帘边玉辟邪。兜娘懒上卓金车。倭堕一窝浓绿未成鸦。娆我春吹笛，邀人夜斗茶。而今庭院隔天涯。记得沿街一树粉梨花，记得花阴微露几扇绿窗纱。
清	乾隆	《如意湖》	塞水恒流此处渟，柳湖莲岛偶募形。烟容波态皆如画，属意悠然在杳冥。
清	陈维崧	《伯成先生席上赋赠韩修龄（韩，关中人，圣秋》	月上梨花午。恰重逢、江潭旧识，喁喁尔汝。绛烛两行浑不夜，添上三通画鼓。说不尽、残唐西楚。话到英雄儿女恨，绿牙屏惊醒红鹦鹉。雕笼内，泪如雨。一般怀抱君犹苦。家本在、扶风周至，五陵佳处。汉阙唐陵回首望，渭水无情东去。剩短蜡、声声诉与。绣岭宫前花似雪，正秦川公子迷归路。重酌酒，尽君语。
清	朱彝尊	《卜算子》	残梦绕屏山，小篆消香雾。镇日帘栊一片垂，燕语人无语。庭草已含烟，门柳将飘絮。听遍梨花昨夜风，今夜黄昏雨。
清	纳兰性德	《百字令  宿汉儿村》	无情野火，趁西风烧遍、天涯芳草。榆塞重来冰雪里，冷入鬓丝吹老。牧马长嘶，征笳乱动，并入愁怀抱。定知今夕，庾郎瘦损多少。便是脑满肠肥，尚难消受，此荒烟落照。何况文园憔悴后，非复酒垆风调。回乐峰寒，受降城远，梦向家山绕。茫茫百感，凭高唯有清啸。
清	屈大均	《虞美人》	无风亦向朱栏舞，情为君王苦。乌江不渡为红颜，忍使香魂无主独东还。春含古血看犹暖，巧作红深浅。花前休唱楚人歌，恐惹英雄又唤奈虞何。
清	袁枚	《湖上杂诗》	葛岭花开二月天，游人来往说神仙。老夫心与游人异，不羡神仙羡少年。
清	吴嘉纪	《泊船观音门十首》	鼓鼙声飒飒，道路色凄凄。盘髻妇驰马，横刀兵捉鸡。山城常罢市，帝里已成畦。黄屋光辉瓦，纷纷碎入泥。
清	蒋易	《题梅杓司藏卷，卷中乃诞北、颖侯、昆铜、伯》	梅生海内结交繁，架上邮筒无数存。独宝数公残翰墨，欲留书种在乾坤。
清	文廷式	《蝶恋花》	九十韶光如梦里。寸寸关河，寸寸销魂地。落日野田黄蝶起，古槐丛荻摇深翠。惆怅玉箫催别意。蕙些兰骚，未是伤心事。重叠泪痕缄锦字，人生只有情难死。
清	陈淑兰	《夏日书帐》	帘幕风微日正长，庭前一片芰荷香。人传郎在梧桐树，妾愿将身化凤凰。
清	乾隆	《阅马》	平原草色著霜初，试阅天闲万乘余。凤耳临风多（马兔）（马录），龙鬐耀日有驔鱼。漫夸唐牧张千锦，何用周王历八虚。燕市骊黄抡选遍，遗材犹恐伏盐车。
清	朱彝尊	《鸳鸯湖棹歌　之二十》	徐园青李核何纤，未比僧庐味更甜。听说西施曾一搯，至今颗颗爪痕添。
清	曹雪芹	《正册判词》	势败休云贵，家亡莫论亲。偶因济刘氏，巧得遇恩人。
清	黄景仁	《山馆夜作》	长夜山窗面面开，江湖前后思悠哉。当窗试与然高烛，要看鱼龙啖影来。
清	龚自珍	《已亥杂诗 291》	诗格摹唐字有稜，梅花官阁夜锼冰。一门鼎盛亲风雅，不似苍茫杜少陵。
清	熊湄	《寄远》	几回闻雁忆连然，天末遥将锦字传。万里飘流羁远客，十年迢递阻回船。浮云目断苍山外，落月魂消洱海边。何日刀擐逐初约，免教暗卜掷金钱。
清	向阮贤	《酒香亭》	汉武好神仙，为觅长生酒。方朔妙诙谐，早润滑稽口。至今湖上亭，酒香渺何有？
清	龚自珍	《已亥杂诗 147》	道场香奄香曷雨花天，长水宗风在目前。一任揀机参活句，莫将文字换狂禅。
清	王士祯	《即目》	萧条秋雨夕，苍茫楚江晦。时见一舟行，濛濛水云外。
清	梁启超	《壮别》	孕育今世纪，论功谁萧何？华拿总馀子，卢孟实先河。赤手铸新脑，雷音殄古魔。吾侪不努力，负此国民多。
清	陈维崧	《点绛唇·夜宿临洺驿》	晴髻离离，太行山势如蝌蚪。稗花盈亩，一寸霜皮厚。赵魏燕韩，历历堪回首。悲风吼，临洺驿口，黄叶中原走。
清	龚自珍	《已亥杂诗 183》	拊心消息过江淮，红泪淋浪避客揩。千古知言汉武帝，人难再得始为佳。
清	石达开	《入川题壁》	大盗亦有道，诗书所不屑。黄金若粪土，肝胆硬如铁。策马渡悬崖，弯弓射胡月。人头作酒杯，饮尽仇雠血。
清	陈维崧	《南乡子·邢州道上作》	秋色冷并刀，一派酸风卷怒涛。并马三河年少客，粗豪，皂栎林中醉射雕。残酒忆荆高，燕赵悲歌事未消。忆昨车声寒易水，今朝，慷慨还过豫让桥。
清	李邺嗣	《西陵绝句诗十四首》	沙涨钱塘事莫无，赪山浪到定山枯。莫言白马扬波缓，尚有重潮文大夫。
清	王士祯	《蝶恋花·和漱玉词》	凉夜沉沉花漏冻，欹枕无眠，渐觉荒鸡动。此际闲愁郎不共，月移窗罅春寒重。忆共锦衾无半缝，郎似桐花，妾似桐花凤。往事迢迢徒入梦，银筝断续连珠弄。
清	梁启超	《纪事二十四首》	匆匆羽檄引归船，临别更悭一握缘。今生知否能重见，一抚遗尘一惘然。
清	查慎行	《中秋夜洞庭湖对月歌》	长风霾云莽千里，云气蓬蓬天冒水。风收云散波乍平，倒转青天作湖底。初看落日沉波红，素月欲升天敛容。舟人回首尽东望，吞吐故在冯夷宫。须臾忽自波心上，镜面横开十余丈。月光浸水水浸天，一派空明互回荡。此时骊龙潜最深，目炫不得衔珠吟。巨鱼无知作腾踔，鳞甲一动千黄金。人间此境知难必，快意翻从偶然得。遥闻渔父唱歌来，始觉中秋是今夕。
清	纳兰性德	《浣溪沙》	欲寄愁心朔雁边，西风浊酒惨离颜。黄花时节碧云天。古戍烽烟迷斥堠，夕阳村落解鞍鞯。不知征战几人还。
清	纳兰性德	《鹧鸪天》	别绪如丝睡不成，那堪孤枕梦边城。因听紫塞三更雨，却忆红楼半夜灯。书郑重，恨分明，天将愁味酿多情。起来呵手对题处，偏到鸳鸯两字冰。
清	龚自珍	《已亥杂诗 293》	忽向东山感岁华，恍如庾岭对横斜。敢参黄面瞿曇句，此是森森阙里花。
清	郑燮	《江晴》	雾裹山疑失，雷鸣雨未休。夕阳开一半，吐出望江楼。
清	李邺嗣	《西陵绝句诗十四首》	春雁仍飞竟不还，两湖风物总潸潸。北来高士今谁在，可有人登望洛山。
清	郑燮	《山中雪后》	晨起开门雪满山，雪晴云淡日光寒。檐流未滴梅花冻，一种清孤不等闲。
清	曹雪芹	《金陵十二钗正册——李纨》	桃李春风结子完，到头谁似一盆兰。如冰水好空相妒，枉与他人作笑谈。
清	顾炎武	《秋山》	秋山复秋山，秋雨连山殷。昨日战江口，今日战山边。已闻右甄溃，复见左拒残。旌旗埋地中，梯冲舞城端。一朝长平败，伏尸遍冈峦。北去三百舸，舸舸好红颜。吴口拥橐驼，鸣笳入燕关。昔时鄢郢人，犹在城南间。
清	厉鹗	《归舟江行望燕子矶作》	石势浑如掠水飞，渔罾绝壁挂清晖。俯江亭上何人坐？看我扁舟望翠微。
清	郑燮	《题竹石》	咬定青山不放松，立根原在破岩中；千磨万击还坚韧，任尔东西南北风。
清	陈维崧	《客有言西江近事者感而赋此》	说西江近事最销魂，啼断竹林猿。叹灌婴城下，章江门外，玉碎珠残。争拥红妆北去，何日遂生还。寂寞词人句，南浦西山。谁向长生宫殿，对君王试鼓，别鹄离鸾。恐未歌此曲，先已惨天颜。只小姑端然未去，伴彭郎烟水月明间。终古是，银涛雪浪，雾鬓风鬟。
清	黄遵宪	《和钟西耘庶常德祥律门感怀诗》	东西南北走舟车，虎穴惊看插邑闾。七万里戎来集此，五千年史未闻诸。考工述物搜奇字，鬼谷尊师发秘书。教训十年民力盛，倘排犀手射鲸鱼。
清	曹雪芹	《红楼梦十二曲——分骨肉》	一帆风雨路三千，把骨肉家园，齐来抛闪。恐哭损残年，告爹娘休把儿悬念。自古穷通皆有定，离合岂无缘？从今分两地，各自保平安。奴去也，莫牵连!
清	钱秉镫	《马上看月》	露白烟消欲夜天，冰轮却向马头圆。此时见月唯行客，一路人家尽早眠。
清	龚自珍	《已亥杂诗 61》	轩后孤虚纵莫寻，汉官戊己两言深。著书不为丹铅误，中有风雷老将心。
清	郭敏	《赠芹圃》	碧水青山曲径遐，薛罗门巷足烟霞。寻诗人去留僧舍，卖画钱来付酒家。燕市哭歌悲遇合，秦淮风月忆繁华。新愁旧恨知多少，一醉毷白眼斜。
清	汤复	《黄山歌》	老人今年七十七，家在黄山东之侧。山距吾家百余里，梦寐常劳面未觌。今年鼓勇扶筇往，彳亍危岑神惕惕。步步跻攀绝援引，崖石刮耳壁摩鼻。天生老骨不知疲，眼看松石步登陟。堕崖坠壑都无谓，纵死兹山意亦得。
清	黄遵宪	《山歌》	买梨莫买蜂咬梨，心中有病没人知。因为分梨故亲切，谁知亲切转伤离。催人出门鸡乱啼，送人离别水东西。挽水西流想无法，从今不养五更鸡。
清	张惠言	《水调歌头》	东风无一事，妆出万重花。闲来阅遍花影，椎有月钩斜。我有江南铁笛，要倚一枝香雪，吹彻玉城霞。清影渺难即，飞絮满天涯。飘然去，吾与汝，泛云槎。东皇一笑相语：芳意在谁家？难道春花开落，又是春风来去，便了却韶华？花外春来路，芳草不曾遮。
清	朱彝尊	《鸳鸯湖棹歌　之四十四》	榆钱阵阵麦纤纤，野菜花黄蝶易粘。记送郎船溪水曲，平芜一点甑山尖。
清	乾隆	《题木刻屏风》	谁氏园林择胜开，山环抱复水瀠洄。川横桥喜路不断，岸转船如峰自回。意入敞亭趣有永，目游高阁望无埃。分明层叠浅深处，欲问丹青能是哉？
清	陈维崧	《何明瑞先生筵上作》	阳羡书生，年少日、剧于骏马。公一顾、风鬃雾鬣，尽居其下。两院黄骢佳子弟，三条丝竹乔声价。恰思量已是廿年前，凄凉话。铁笛叫，南徐夜；玉山倒，西窗下。且椿蒲六博，弹筝行炙。被酒我思张子布，临江不见甘兴霸。只春潮溅雪白人头，堪悲诧！
清	王士祯	《栖贤寺》	李渤读书处，乃在栖贤谷。何年作招提，来寻惬幽独。僧舍如蜂房，高下傅山麓。云来汉阳峰，时就檐下宿。古寺无所有，修竹间乔木。野衲喜客来。欣然设茗粥。便欲置草堂，岩栖于此卜。
清	李邺嗣	《泊定海夜哭》	我实愁来此，荒荒天地昏。悲风嘶虎石，毅鬼立蛟门。国史千年寄，臣心一日论。关河戎马在，何地可招魂？
清	厉鹗	《谒金门 七月既望，湖上雨后作》	凭画槛，雨洗秋浓人淡。隔水残霞明冉冉，小山三四点。艇子几时同泛？待折荷花临鉴。日日绿盘疏粉艳，西风无处减。
清	乾隆	《检近稿偶志》	少小学为文，韩苏有卓型，别裁及诗格，李杜真前旌。立言人所志。见道羌孰能，自读宋儒书，始知朱与程。诏我为学方，主敬与存诚，空言信何补，要道在躬行。矧兹继百王，君师任匪轻，衡门有遗贤，安能致诸廷？沟壑有饿殍，安能饱以羹？返己率多惭，佳文何足称。有时雨未降，披衣宵立庭，既霑或苦潦。踟蹰复望睛。黍高稻宜低，夏耘春勤耕，望杏杏未红，瞻蒲蒲已青。织妇虑寒心，农夫望岁情，茅簷艰苦状，仿佛常共赓。结习难尽除，聊如劳者鸣，工拙非所论，岁月差可征。诗史让少陵，我作方农经。
清	丁澎	《送张坦公方伯出塞》	老去悲长剑，胡为独远征？半生戎马换，片语玉关行。乱石冲云走，飞沙撼碛鸣。万方新雨露，吹不到边城。
清	纳兰性德	《浣溪沙》	风髻抛残秋草生。高梧湿月冷无声。当时七夕记深盟。信得羽衣传钿合，悔教罗袜葬倾城。人间空唱雨淋铃。
清	乾隆	《赐蔡新》	年老君臣似老朋，归来前席喜诚应。九龄风度于今罕，彦国精神较昔增。儿辈重瞻绛纱帐，时流都凝玉壶冰。殷勤问过称无过，曰信斯之吾未能。
清	龚自珍	《已亥杂诗 216》	瑰癖消审结习虚，一篇典宝古文无。金灯出土苔花碧，又照徐陵读汉书。
清	曾国藩	《失题四首》	抽得闲身鹤不如，高秋酒熟鞠黄初。便驱天驷识途马，归钓江乡缩项鱼。往比已清随毂转，今来身世似舟虚。不须更说知此早，且喜尘缘尽划除。
清	阎尔梅	《孟传是携其长郎北游，余于九江遇之喜赠》	武昌城下竞舟时，恰好相逢正则祠。阻暑聊为无赖饮，游山喜作不情诗。甘陵自昔多君子，江夏于今诵小儿。北去有人如问我，但云僧矣尚须眉。
清	赵翼	《山行杂诗》	山云才滃起，顷刻雨点飘。乃知云变雨，不必到层霄。只在百丈间，即化甘澍膏。君看云薄处，曦影如隔绡。自是此雨上，仍有赤日高。
清	李鸿章	《赴试途中有感》	一入都门便到家，征人北上日西斜。槐厅谬赴明经选，桂苑犹虚及第花。世路恩仇收短剑，人情冷暖验笼纱。倘无驷马高车日，誓不重回故里车。
清	曹雪芹	《正册判词》	子系中山狼，得志便猖狂。金闺花柳质，一载赴黄粱。
清	龚自珍	《已亥杂诗 3》	罡风力大簸春魂，虎豹沈沈卧九阍。终是落花心绪好，平生默感玉皇恩。
清	龚自珍	《已亥杂诗 123》	不论盐铁不筹河，独倚东南涕泪多。国赋三升民一斗，屠牛那不胜栽禾。
清	黄遵宪	《和钟西耘庶常德祥律门感怀诗》	雷动星驰入贡车，舌人环列护爻闾。但占风雨都来享，偶断苞茅便问诸。宅北曾分羲仲命，绥南远赐赵佗书。盟津八百争朝会，犹记征祥纪白鱼。
清	陈维崧	《投金濑怀古》	格格沙禽拍野塘，离离苦竹上空墙。投金濑在漾斜阳。击絮人才怜武员，浣纱溪又产夷光。英雄生死系红妆。
清	袁枚	《十二月十五夜》	沉沉更鼓急，渐渐人声绝。吹灯窗更明，月照一天雪。
清	朱彝尊	《鸳鸯湖棹歌　之九十二》	妾家城南望虎墩，郎家城北白牛村。白牛不见郎骑至，望虎何由过郭门。
清	曹雪芹	《元宵灯谜》	天运无功理不穷，有功无运也难逢。因何镇日纷纷乱，因为阴阳数不通。打一物。
清	朱彝尊	《天仙子》	小阁春寒烟乍禁，炉香先润鸳鸯锦。低帷才悔杀明灯，花影浸。窗棂渗，斜月一条刚到枕。
清	黄景仁	《安庆客舍》	月斜东壁影虚龛，枕簟清秋梦正酣。一样梦醒听络纬，今宵江北昨江南。
清	乾隆	《时世装，儆戎也》	城中好高髻，乡间一尺长。元和亦有时世装，因之流行遍四方，不为怡容为戚态，望而可知非兆祥。所以少傅作诗儆戎变，虽然当时戎变久矣讵因髻椎面赭之改常。作善降祥不善必致殃，应在君臣勤政持纪纲。区区妇人一时习俗所好尚，安能贻祸于家邦？尚忆辛未南巡吴郡县，妇女装饰原似寻常之所见。及至丁丑复省方，吴女人人眉际乌绫作瓜瓣。马上一过觉可憎，然而礼不下庶人，亦弗诃禁令改换。久将自厌必更易，似此亦何系世道人心而为灾祥之左券！五十篇可取者多，是篇吾谓近俗谚。
清	朱彝尊	《鸳鸯湖棹歌　之四十一》	秋灯无焰剪刀停，冷露浓浓桂树青。伯解罗衣种罂粟，月明如水浸中庭。
清	龚自珍	《已亥杂诗 83》	只筹一缆十夫多，细算千艘渡此河。我亦曾穈太仓粟，夜闻邪许泪滂沱。
清	乾隆	《寄题千山》	千山胜景久芗哉，三度徒教寄咏回。本异唐宗曾驻辇，空传丁令有遗台。底须石洞花岩到，原匪探奇问景来。却笑前遭泐崖处，侵寻应已漶莓苔。
清	龚自珍	《已亥杂诗 251》	盘堆霜实擘庭榴，红似相思绿似愁。今夕灵飞何甲子，上清斋设记心头。
清	清无名氏	《民歌》	人人要结后生缘，侬只今生结目前。一十二时不离别，郎行郎坐只随肩。
清	张问陶	《观我四首 老》	中年岁月渺前生，变尽孩提古性情。犹剩颓光恋儿女，也循常格到公卿。飞花堕溷春难挽，瞎马临池夜可惊。几个飘然云水外，一枝竹杖万缘轻。
清	乾隆	《过蒙古诸部落》	识路牛羊不用牵，下来群饮碧溪泉。儿童骑马寻亡牯，只在东沟西谷边。
清	梁启超	《读陆放翁集》	诗界千年靡靡风，兵魂销尽国魂空。诗中什九从军乐，亘古男儿一放翁。
清	朱彝尊	《洞仙歌》	津亭回首，望高城天远，何况城中玉人面。数邮签万里，岭路千重，行不得，懊恼鹧鸪啼遍。郁孤台畔水，解送归人，三板轻船疾如箭。指点莫愁村，树下门前，怪别后双蛾较浅。若不是，临风暗相思，肯犹把留题，旧时团扇。
清	宗元豫	《七夕集晓榭》	逃暑偏宜竹，观云更有台。双星天上会，二妙日南来。露逼枫林老，凉催菊蕊开。白头甘抱拙，那望鹊桥回。
清	朱彝尊	《鸳鸯湖棹歌　之七》	百尺红楼四面窗，石梁一道锁晴江。自从湖有鸳鸯目，水鸟飞来定自双。
清	康有为	《过虎门》	粤海重关二虎尊，万龙轰斗事犹存。至今遗垒余残石，白浪如山过虎门。
清	乾隆	《堤上偶成》	运河转漕达都京，策马春风堤上行。九里岗临御黄坝，曾无长策只心惊。
清	陈维崧	《岁暮杂忆》	江南忆，懊恼十西湖。秋月春花钱又赵，青山绿水越连吴。往事只模糊。
宋	吴震斋	《王簪花》	素娥昔日宴仙家，醉里从他宝髻斜。遗下玉簪无觅处，如今化作一枝花。
清	朱彝尊	《鸳鸯湖棹歌　之八十》	郎家湖北妾湖南，两浆缘流路旧谙。却似钓鳌矶边鹭，往来凉月影毵毵。
清	龚自珍	《已亥杂诗 288》	倘作家书寄哲儿，淮阴重话七年情。门前报有关山客，来听西斋夜雨声。
清	龚自珍	《点绛唇 十月二日马上作》	一帽红尘，行来韦杜人家北。满城风色，漠漠楼台隔。目送飞鸿，景入长天灭。关山绝，乱云千叠，江北江南雪。
清	龚自珍	《已亥杂诗 150》	里门风俗尚敦庞，年少争为齿德降。桑梓温恭名教始，天涯何处不家江。
清	纳兰性德	《浪淘沙》	夜雨做成秋。恰上心头。教他珍重护风流。端的为谁添病也。更为谁羞。密意未曾休。密愿难酬。珠帘四卷月当楼。暗忆欢期真似梦。梦也须留。
清	乾隆	《《日下旧闻考》题辞》	重考彝尊书以成，七言权当序而行。名因日下荀鸣鹤，迹逮春明孙北平。罣漏岂无补所阙，淆讹时有校从精。百年熙皞繁文物，似胜三都及两京。
清	程之鵕	《云外峰》	飘渺离奇峙碧空，浑疑云外复云中。杜鹃开向春光后，烧遍峰头万树红。
清	黄遵宪	《香港感怀十首》	便积金如斗，能从聚窟消。蛮云迷宝譬，脂夜荡花妖。龙女争盘镜，鲛人斗织绡。珠帘春十里，难遣可怜宵。
清	纳兰性德	《拟冬日景忠山应制》	雄关阻塞戴灵鳌，控制卢龙胜百牢。山界万重横翠黛，海当三面涌银涛。哀笳带月传声切，早雁迎秋度影高。旧是六师开险处，待陪巡幸扈星旌。
清	蒋士铨	《题画》	不写晴山写雨山，似呵明镜照烟鬟。人间万象模糊好，风马云车便往还。
清	方文	《竹枝词》	侬家住在大江东，妾似船桅郎似逢。船桅一心在篷里，篷无定向只随风。
清	蒋春霖	《浪淘沙》	云气压虚栏，青失遥山，雨丝风絮一番番。上巳清明都过了，只是春寒。华发已无端，何况花残？飞来蝴蝶又成团。明日朱楼人睡起，莫卷帘看。
清	陈维崧	《送三韩李若士省亲之楚（若士尊公时提督湖广》	秋到离亭暮。羡风前、珊鞭玉靶，翩然竟去。借问此行何所向，笑指巴烟郢树。是乌鹊、惯南飞处。路入南荒休骋望，有陶公战舰空滩雨。酾热酒，浪花舞。严君坐拥貔貅旅。厌下流、一军下濑，目无黄祖。昨夜月明亲飨土，耍奏新填乐府。都不用、陈琳阮瑀。手掣红旗翻破阵，看郎君、下笔惊鹦鹉。猿臂种，气如虎。
清	李邺嗣	《口占呈全完白四首》	每到秋深摘满筐，须教烂煮妙非常。诸公任设盘中馔，不及先生豆荚香。
明	叶小鸾	《别蕙绸姊（二首）》	枝头余叶堕声干，天外凄凄雁字寒。感别却怜双鬓影，竹窗风雨一灯看。
清	纳兰容若	《金缕曲　赠梁汾》	德也狂生耳。偶然间、淄尘京国，乌衣门第。有酒惟浇赵州土，谁会成生此意。不信道、遂成知己。青眼高歌俱未老。向尊前、拭尽英雄泪。君不见，月如水。共君此夜须沉醉。且由他、娥眉谣诼，古今同忌。身世悠悠何足问，冷笑置之而已。寻思起、从头翻悔。一日心期千劫在。后身缘、恐结他生里。然诺重，君须记。
清	王士祯	《浣溪沙》	北郭青溪一带流，红桥风物眼中秋，绿杨城郭是扬州。西望雷塘何处是？香魂零落使人愁，淡烟芳草旧迷楼。
清	龚自珍	《已亥杂诗 60》	华年心力九分殚，泪渍蟫鱼死不干。此事千秋无我席，毅然一炬为归安。
清	吴伟业	《题冒辟疆名姬董白小像》	珍珠无价玉无瑕，小字贪看问妾家。寻到白堤呼出见，月明残雪映梅花。
清	谭嗣同	《兰州庄严寺》	访僧入孤寺，一径苍苔深。寒磬秋花落，承尘破纸吟。潭光澄夕照，松翠下庭荫。不尽古时意，萧萧雅满林。
清	龚自珍	《已亥杂诗 179》	吴郎与我不相识，我识吴郎拂画看。此外若容添一语，含元殿里觅长安。
清	释宗渭	《横塘夜泊》	偶为看山出，孤舟向晚亭。野梅含水白，渔火逗烟青。寒屿融残雪，春潭浴乱星。何人吹铁笛，清响破空冥？
清	赵翼	《论诗》	少时学语苦难圆，只道工夫半未全。到老始知非力取，三分人事七分天。
清	龚自珍	《已亥杂诗 279》	此身已坐在山泉，涓滴无由补大川。急报东方两星使，灵山吐溜为粮船。
清	仓央嘉措	《情诗其十一》	洞房一夜照花烛，卿卿嫁作他人妇。?相思如狂心如灰，为情憔悴向谁诉?
清	朱彝尊	《马草行》	阴风萧萧边马鸣，健儿十万来空城。角声呜呜满街道，县官张灯征马草。阶前野老七十余，身上鞭扑无完肤。里胥扬扬出官署，未明已到田家去。横行叫骂呼盘飧，阑牢四顾搜鸡豚。归来输官仍不足，挥金夜就倡楼宿。
清	梁启超	《台湾竹枝词》	手握柴刀入柴山，柴心未断做柴攀。郎自薄情出手易，柴枝离树何时还。
清	陈维崧	《同前题》	虽则毋归，对酒当歌，终难激扬。似孔家文举，幼原了了；卫家叔宝，晚更茫茫。五剧金鞭，六衔宝马，谁数吾家老子昂。公真误，叹臣今已老，发短心长。御沟偶过球场，笑涂辙都为若辈妨。更内家髻样，巧如马坠；小侯舞势，快作鸾翔。酒则数行，食而三叹，断尽西风烈士肠。登城望，有千群筚篥，万点牛羊。
清	阎尔梅	《访姚文初于绛趺堂，遂哭现闻师》	万里风闻海上兵，江南消息未分明。行藏唯恐惭师友，离乱无因问死生。再返皋桥迷旧庑，重逢市倅失真名。潜踪直入趺堂拜，错愕相看忾一声。
清	庄棫	《定风波》	为有书来与我期，便从兰杜惹相思。昨夜蝶衣刚入梦，珍重，东风要到送春时。三月正当三十日，占得，春光毕竟共春归。只有成阴并结子，都是，而今但愿著花迟。
清	陈维崧	《纪艳》	拂晓相逢花弄口。如此天寒，何事清晨走？小院绿熊铺褥厚，玉梅花下交三九。招入绣屏闲写久。斜送横波，郎莫衣单否？袖里任郎沾宝兽，雕龙手压梅花手。
清	纳兰性德	《山花子》	林下荒苔道韫家，生怜玉骨委尘沙。愁向风前无处说，数归鸦。半世浮萍随逝水，一宵冷雨葬名花。魂是柳绵吹欲碎，绕天涯。
清	龚自珍	《已亥杂诗 173》	碧涧重来荐一毛，杉柟喜比往时高。故人地下仍相护，驱逐狐狸赖尔曹。
清	曹雪芹	《红楼梦十二曲——晚韶华》	镜里恩情，更那堪梦里功名！那美韶华去之何迅，再休提绣帐鸳衾。只这戴朱冠披凤袄，也抵不了无常性命。虽说是人生莫受老来贫，也须要阴骘积儿孙。气昂昂头戴簪缨，光灿灿胸悬金印，威赫赫爵禄高登，昏惨惨黄泉路近！问古来将相可还存？也只是虚名儿后人钦敬。
清	陈维崧	《钜鹿道中作》	雄关上郡，看城根削铁，土花埋镞。十月悲风如箭叫，此地人称钜鹿。白浪轰豗，黄沙苍莽，霜蚀田夫屋。车中新妇，任嘲髀里生肉。太息张耳陈余，当年刎颈，末路相倾覆。长笑何须论旧事，汦水依然微绿。欲倩燕姬，低弹赵瑟，一醉生平足。井陉日暮，乱鸦啼入枯木。
清	曹雪芹	《红楼梦十二曲——聪明累》	机关算尽太聪明，反算了卿卿性命。生前心已碎，死后性空灵。家富人宁，终有个家亡人散各奔腾。枉费了意悬悬半世心，好一似荡悠悠三更梦。急喇喇似大厦倾，昏惨惨似灯将尽。呀！一场欢喜忽悲辛，叹人世终难定!
清	张维屏	《三将军歌并序》	三将军，一姓葛，两姓陈，捐躯报国皆忠臣。英夷犯粤寇氛恶，将军奉檄守沙角。奋前击贼贼稍却，公奋无如兵力弱。凶徒蜂拥向公扑，短兵相接乱刀落。乱刀斫公肢体分，公体虽分神则完。公子救父死阵前，父子两世忠孝全。陈将军，有贤子；葛将军，有贤母。子随父死不顾身，母闻子死数点首。夷犯定海公守城，手轰巨炮烧夷兵。夷兵入城公步战，炮洞公胸刀劈面。一目劈去斗犹健，面血淋漓贼惊叹。夜深雨止残月明，见公一目犹怒瞪，尸如铁立僵不倒，负公尸归有徐保。陈将军，福建人。自少追随李忠毅，身经百战忘辛勤。英夷犯上海，公守西炮台。以炮击夷兵，夷兵多伤摧。公方血战至日旰，东炮台兵忽奔散。公势既孤贼愈悍，公口喷血身殉难。十日得尸色不变，千秋祀庙吴人建。我闻人言为此诗，言非一人同一辞。死夷事者不止此，阙所不知诗亦史。承平武备皆具文，勇怯真伪临阵分。天生忠勇超人群，将才孰谓今无人？呜呼将才孰谓今无人，君不见二陈一葛三将军！
清	陈维崧	《荆南词》	六月荆南闲也未，一月停忙，暂缓官粮比。闻道开征今日事，新丝买了来城市。不信何花名茉莉，却与农家，白荳花相似。笑煞长桥桥上子，市儿惯取村儿戏。
清	乾隆	《题刘宗周黄道周集》	搜罗四库事磨研，去取其间公道传。人各抒忠斯可录，言虽触讳忍从捐。宁同仲达吠尧日，不愧观文报宋年。平日犯颜急尽节，如之二者实堪怜。
清	陈维崧	《咏滇茶》	秾春冶叶朱门里，弄东风红妆初试。残莺天气香棉坠，惆怅最宜著此。见多少江南桃李，斜阳外翩翩自喜。异乡花卉伤心死，目断昆明万里。
清	张问陶	《梅花》	铜瓶纸帐老因缘，乱我乡愁又几年。莫笑神情如静女，须知风骨是飞仙。生来逸气应无敌，悟到真空信可怜。世外清名原第一，不修花史亦流传。
清	朱彝尊	《南楼令》	疏雨过轻尘，圆莎结翠茵。惹红襟乳燕来频。乍暖乍寒花事了，留不住，塞垣春。归梦苦难真，别离情更亲。恨天涯芳信无因。欲语去年今日事，能几个，去年人。
清	黄遵宪	《羊城感赋六首》	慷慨争挥壮士戈，洗兵竟欲挽天河。苦烦父老通邛笮，难禁奸民教尉佗。袄庙火焚氛更恶，鲛人珠尽泪犹多。纷纷和战都非策，聚铁虽坚奈错何！
清	梁启超	《去国行》	呜呼济艰乏才兮，儒冠容容。佞头不斩兮，侠剑无功。君恩友仇两未报，死于贼手毋乃非英雄。割慈忍泪出国门，掉头不顾吾其东。东方古称君子国，种族文教咸我同。尔来封狼逐逐磨齿瞰西北，唇齿患难尤相通。大陆山河若破碎，巢覆完卵难为功。我来欲作秦廷七日哭，大邦犹幸非宋聋。却读东史说东故，卅年前事将毋同。城狐社鼠积威福，王室蠢蠢如赘癕。浮云蔽日不可扫，坐令蝼蚁食应龙。可怜志士死社稷，前仆后起形影从。一夫敢射百决拾，水户萨长之间流血成川红。尔来明治新政耀大地，驾欧凌美气葱茏。旁人闻歌岂闻哭，此乃百千志士头颅血泪回苍穹。吁嗟乎！男儿三十无奇功，誓把区区七尺还天公。不幸则为僧月照，幸则为南洲翁。不然高山蒲生象山松荫之间占一席，守此松筠涉严冬，坐待春回终当有东风。吁嗟乎！古人往矣不可见，山高水深闻古踪。潇潇风雨满天地，飘然一身如转蓬，披发长啸览太空。前路蓬山一万重，掉头不顾吾其东。
清	陈维崧	《本意和倪云林原韵》	风光三月连樱笋，美人踌躇白日静。小屏空翠飐东风，不见其余见衫影。无端料峭春闺冷，忽忆青骢别乡井。长将妾泪黑宛红巾，愿作征夫车畔尘。人归迟，春去疾，雨丝满院流光湿。锦书远道嗟奚及，坐守吴山一春碧。何日功成还马邑，双倚枇杷花树立。夕阳飞絮化为萍，揽之不得徒营营。
清	龚自珍	《已亥杂诗 47》	终贾华年气不平，官书许读兴纵横。荷衣便识西华路，至竟虫鱼了一生。
清	曹雪芹	《红楼梦十二曲——恨无常》	喜荣华正好，恨无常又到，眼睁睁把万事全抛，荡悠悠芳魂销耗。望家乡路远山高。故向爹娘梦里相寻告：儿命已入黄泉，天伦呵，须要退步抽身早！
清	陈维崧	《题秦邮露筋祠》	湖上水连天，湖光卷尽寒烟。玉娥一去几千年，尽日凝妆俨然。漠漠雨丝飘碧瓦，人在女郎祠下。一树红梨开谢，明朝又是春社。
清	纳兰性德	《卜算子  新柳》	娇软不胜垂，瘦怯那禁舞。多事年年二月风，翦出鹅黄缕。一种可怜生，落日和烟雨。苏小门前长短条，即渐迷行处。
清	吴伟业	《野望》	京江流自急，客思竟何依。白骨新开垒，青山几何围。危楼帆雨过，孤塔阵云归。日暮悲笳起，寒鸦漠漠飞。
清	吴伟业	《如梦令》	镇日莺愁燕懒，遍地落红谁管？睡起爇沉香，小饮碧螺春盌。帘卷，帘卷，一任柳丝风软。
清	赵翼	《和友人落花诗》	绮窗一枕小游仙，肠断秾华过去缘。薄命生遭风雨妒，多情枉受蝶蜂怜。更无一语归何处，再欲相逢动隔年！绿已成荫芳草歇，鬓丝愁绝杜樊川。
清	吴伟业	《怀古兼吊侯朝宗》	河洛风尘万里昏，百年心事向夷门。气倾市侠收奇用，策动宫娥报旧恩。多见摄衣称上客，几人刎颈送王孙。死生终负侯赢诺，欲滴椒浆泪满樽。
清	余鸿	《黄海杂兴》	浮云变幻岂无心，闲看云飞酒自斟。双壁如门霞是障，群峰拔地笋成林。雪依片石留鸿爪，台峙层峦理素琴。钟子难逢谁识我，高山流水慕知音。
清	孔尚任	《北固山看大江》	孤城铁瓮四山围，绝顶高秋坐落晖。眼见长江趋大海，青天却似向西飞。
清	陈维崧	《柬程村文友》	想当年。黄公垆下兴翩翩。盘龙雕马，春风门下盛貂禅。有邹阳董相，一时赏誉重琅玕。略记旗亭游处，都相似、尔我周旋。自许上流，人称名士，终朝蹋臂萦牵。更儿呼德祖，弟蓄灌夫，意气无前。忆唱绿帻金丸，风流放诞，并坐响鵾弦。仿佛是、巷名金钱，幕号红莲。回中下杜，油壁雕鞍，曾经坠粉遗钿。狂奴减未？痴人死未？诟厉语，亦相怜。分携成旧雨，酒阑追省，一往凄然。同学少年虽健，奈酒徒散尽不堪言。道政坊头，延秋门外，忆了千千万。论窥帘映柱人何限，都分付、碎雨零烟。念故人一样艰难，总萧瑟江南庾子山。写瑶琴怨，我弹未了，又怕君弹。
清	严遂成	《渡鄱阳》	烟与水无际，迷茫小洞庭。潮回三楚白，山压五湖青。苇折雁声苦，风多鱼气腥。扬舲一极目，何处吊湘灵？
清	陈维崧	《自封丘北岸渡江至汴梁》	漭漭河声，捩柁处、怒涛千尺。绝壁下、鱼龙悲啸，水波欲立。一派灰飞官渡火，五更霜洒中原血。问成皋京索事如何？空陈迹。虫牢外，风萧瑟；癝病旁易为广字旁延畔，沙堆积。试中流骋望，百忧横集。混混且拼流日夜，茫茫不辨天南北。但望中似见有人烟，陈桥驿。
清	龚自珍	《已亥杂诗 65》	文侯官冕听高歌，少作精严故不磨。诗渐凡庸人可想，侧身天地我蹉跎。
清	紫静仪	《子用济有远行诗以贻之》	吾子廉吏孙，读书昧生理。三十未成名，徒然还乡里。外侮旋复来，内忧方未已。忽然远行役，披衣中夜起。明星光在天，河流正弥弥。行云有返期，游子靡所止。揽涕下高堂，长途从此始。
清	纳兰性德	《于中好  七月初四夜风雨，其明日是亡妇生辰》	尘满疏帘素带飘，真成暗度可怜宵。几回偷拭青衫泪，忽傍犀奁见翠翘。惟有恨，转无聊。五更依旧落花朝。衰杨叶尽丝难尽，冷雨凄风打画桥。
清	龚自珍	《已亥杂诗 129》	陶潜诗喜说荆轲，想见停云发浩歌。吟到恩仇心事涌，江湖侠骨恐无多。
清	魏耕	《湖州行》	君不见湖州直在太湖东，香枫成林橘青葱。山川迢迢丽村渚，秋城淡淡遮苍穹。亭皋百里少荒土，风俗清朴勤桑农。充肠非独多薯蓣，宴客兼有锦鲤红。白屋朱邸亘原野，黔首击壤歌年丰。今岁野夫四十一，追忆往日真如梦。腐儒营斗粟，闾阎挽长弓。盗贼如麻乱捉人，流血谁辨西与东？又闻大户贪官爵，贿赂渐欲到三公。豪仆强奴塞路隅，猰貐豺狼日纵横。皇天无眼见不及，细民愁困何时终？安得圣人调玉烛，再似隆庆万历中。天下蚩蚩安衽席，万国来朝大明宫。
清	陈维崧	《卜算子·租风瓜步》	风急楚天秋，日落吴山暮。乌柏红梨树树霜，船在霜中住。极目落帆亭，侧听催船鼓。闻道长江日夜流，何不流侬去？
清	龚自珍	《已亥杂诗 138》	今日闲愁为洞庭，茶花凝想吐芳馨。山人生死无消息，梦断查湾一角青。
清	龚自珍	《已亥杂诗 220》	皇初任土乃作贡，卅七亩山可才众。媪神笑予无贫法，丹徒陆生言可用。
清	龚自珍	《已亥杂诗 199》	野冬修竹欲连天，苦费西邻买笋钱。此是商鞅垦土令，不同凿空误开边。
清	吴嘉纪	《凄风行，伤饥灶也》	凄风细雨何连绵？昼暗如夜飞湿烟。几千万家东海边，六七十日无青天。生计断绝，老人幸先就下泉。孩提无襦，长随母眠；阿母眠醒，腹馁不得眠。壮者起望西邻，乞食尘市，不复来还。回望东邻，八口闭柴扉，扉外青草春芊芊。水响溅溅，鬼泣涟涟。官长惄然，分俸籴谷，更日夕劳苦，劝富户各出籴谷金钱。富户踟蹰聚议，此户彼户，一斛两斛商量捐。
清	朱彝尊	《鸳鸯湖棹歌　之八》	倅廨偏宜置酒过，亭前花月至今多。不知三影吟成后，可载兜娘此地歌?
清	钱秉镫	《水村即事示诸从子》	近水山都小，穿湖路尽通。帆低归浦雨，伞敌到家风。门绣苍苔涩，堤号老树空。全家生活计，都在淼茫中。
清	纳兰性德	《采桑子》	谢家庭院残更立，燕宿雕梁。月度银墙，不辨花丛那瓣香？此情已自成追忆，零落鸳鸯。雨歇微凉，十一年前梦一场！
清	李邺嗣	《善哉行》	登山采薇，重茧下山。幽壑飞霜，百草失颜。蟋蟀就田，行复入户。秋气迁人，我栖何所？抠衣夜立，瞻拜天枢。明明华汉，下烛微躯。壮气不居，我发易迈。志郁万年，其过乃大。采薇硁硁，是为末节。臣靡不死，复兴夏室。
清	乾隆	《率题》	人夸不似老年象，一笑付之半信疑。设使廿年前面目，又何须藉尔夸为。
宋	吴文震	《题浯溪》	景定初元汛虏气，掀天功业掩前闻。扶唐社稷郭中令，造汉乾坤贾冠军。好激浯溪湔旧案，重磨崖石纪元动。仆今已办湘山刻，未逊聱翁星斗文。
清	乾隆	《文征明松荫听瀑图》	为爱泉声涤垢思，不簪不履坐厜。山庄曾学斯人听，却愧中涓供奉随。
清	龚自珍	《已亥杂诗 302》	虽然大器晚年成，卓全凭弱冠争。多识前言蓄其德，莫抛心力贸才名。
清	乾隆	《少林寺作》	少林干载寺，少室一房山。禅悦偶重叩，秋岩此乍攀。树姿纷绮绣，涧响静潺湲。却见来时路，轘辕云外关。
清	龚自珍	《已亥杂诗 175》	琼林何不积缗钱，物自低昂人自变。我与徐公筹到此，朱提山竭异无权。
清	冷士嵋	《过文与也墓下》	不道寻君薤露边，一抔官陇卧荒烟。山深路僻人来少，野草茫茫没墓田。
清	王夫之	《更漏子 本意》	斜月横，疏星炯。不道秋宵真永。声缓缓，滴泠泠。双眸未易扃。霜叶坠，幽虫絮，薄酒何曾得醉。天下事，少年心。分明点点深。
清	黄遵宪	《香港感怀十首》	岂欲珠崖弃，其如城下盟。帆樯通万国，壁垒遏三城。虎穴人雄据，鸿沟界末明。传闻哀痛诏，犹洒泪纵横。
清	纳兰性德	《采桑子》	彤霞久绝飞琼字，人在谁边。人在谁边，今夜玉清眠不眠。香销被冷残灯灭，静数秋天。静数秋天，又误心期到下弦。
清	曹雪芹	《第八回回前诗》	古鼎新烹凤髓香，那堪翠斝贮琼浆。莫言绮縠无风韵，试看金娃对玉郎。
清	阎修龄	《寓崇福观雨夜怀茶坡》	疾风三日吼，一雨逐连江。古庙松根老，清钟夜半撞。鼠窥寒灶瓮，虫响旅人窗。赖有君诗好，愁心且暂降。
清	龚自珍	《已亥杂诗 64》	熙朝仕版快茹征，五倍金元十倍明。扬扢千秋儒者事，汉官仪后一书成。
清	乾隆	《红叶》	迭嶂青云放晓晴，乍看红叶一枝横。徘徊体物难成句，几点玫瑰衬绿琼。
清	纳兰性德	《采桑子》	非关癖爱轻模样，冷处偏佳。别有根芽，不是人间富贵花。谢娘别后谁能惜，漂泊天涯。寒月悲笳，万里西风瀚海沙。
清	黄景仁	《感旧》	唤起窗前尚宿醒，啼鹃催去又声声。丹青旧誓相如札，禅棍经时杜牧情。别后相思空一水，重来回首已三生。云阶月地依然在，旧逐空香百遍行。
清	阎尔梅	《太仓过王文肃旧第》	娄江桥畔采芙蓉，俯仰金华旧鼎钟。怪道主人常避客，应惭无泪哭神宗。
清	纳兰性德	《水调歌头  题西山秋爽图》	空山梵呗静，水月影俱沈。悠然一境人外，都不许尘侵。岁晚忆曾游处，犹记半竿斜照，一抹映疏林。绝顶茅庵里，老衲正孤吟。云中锡，溪头钓，涧边琴。此生著岁两屐，谁识卧游心。准拟乘风归去，错向槐安回首，何日得投簪。布袜青鞋约，但向画图寻。
清	陈维崧	《辽后妆台》	洗妆台下伤情路，西风又吹人到。一缕山鬟，半梳苔发，想象新兴闹扫。塔铃声悄，说不尽当年，月明花晓。人在天边，轴帘遥闪茜钗小。如今顿成往事，回新深院里，也长秋草。上苑云房，官家水殿，惯是萧娘易老。红颜懊恼，与建业萧家，一般残照。惹甚闲愁，且归斟翠醥。
清	纳兰性德	《减字木兰花》	相逢不语，一朵芙蓉著秋雨。小晕红潮，斜溜鬟心只凤翘。待将低唤，直为凝情恐人见。欲诉幽怀，转过回栏叩玉钗。
清	龚自珍	《已亥杂诗 212》	海西别墅吾息壤，羽三重拾级上。明年俯看千树梅，飘飖亦是天际想。
清	龚自珍	《已亥杂诗 296》	天意若曰汝毋北，覆车南沙书卷湿。汶阳风雨六幕黑，申以东平三尺雪。
清	庄棫	《蝶恋花》	百丈游丝牵别院。行到门前，忽见韦郎面。欲待回身钗乍颤，近前却喜无人见。握手匆匆难久恋。还怕人知，但弄团团扇。强得分开心暗战，归时莫把朱颜变。
清	梁启超	《台湾竹枝词》	郎搥大鼓妾打锣，稽首天西妈祖婆。今生够受相思苦，乞取他生无折磨。
清	龚自珍	《已亥杂诗 68》	北游不至独石口，东游不至卢龙关。此记游耳非著作，马蹄蹀躞书生孱，
清	蒋智由	《卢骚》	世人皆欲杀，法国一卢骚。民约倡新义，君威扫旧骄。力填平等路，血灌自由苗。文字收功日，全球革命潮。
清	钱秉镫	《和方有怀孤鸳鸯诗》	十首诗成尽可怜，怜他只影小窗前。也知岭外归来客，独宿松间十七年。
清	陈维崧	《夏日吴中寄内》	记睡醒纱巾轻堕，又促床移，树阴中卧。院悄人稀，举首闲数碧星颗。月华浴簟，渐月映、中门锁。唤绿茗盈盈，恰一缕、红生廊火。几朵，是才开茉莉，小傍苧衫斜亸。抽书赌背，总排定、夜分幽课。弄不了茭粉菱丝，难写入、偷声入破。惹万种思量，凭仄烟桡画舸。
清	姚燮	《哀江南诗五叠秋兴韵八章》	飓风卷纛七星斜，白发元戎误岁华。隘岸射潮无劲弩，高天贯月有枯槎。募军可按冯唐籍，解阵空吹越石笳。最惜吴淞春水弱，晚红漂尽细林花。
清	邢昉	《送九水还庐山》	江舟弥不易，此日见朝霜。书寄他僧去，路因寒月长。彭蠡一衲远，云雾六朝荒。数雁烟边没，离心愈渺茫。
清	谭嗣同	《有感》	世间无物抵春愁，合向苍冥一哭休。四万万人齐下泪，天涯何处是神州。
清	乾隆	《笑题明月池》	盘转山腰至山寺，苍松怪石清绝伦。寺额明月池三字，寻胜笑昔题非真。一泓椀大隐石罅，日间那乃瞻水轮。设云无乃孤名也，却是刻舟求剑人。
清	钱谦益	《棹歌十首为豫章刘远公题扁舟江上图》	扁舟惯听浪淘声，昨天危沙今日平。唯有江豚吹白浪，夜来还抱石头城。
清	仓央嘉措	《情诗其二十四》	倾城美色竞群芳，品茗斗酒擅欢场。?欲共卿卿两相悦，不期魂魄归帝乡。
清	乾隆	《题惠山园八景 寻诗径》	岩壑有奇趣，烟云无尽藏。石栏遮曲径，春水漾方塘。新会忽于此，幽寻每异常。自然成迥句，底用锦为囊？
清	乾隆	《《日下旧闻考》题辞》	曾赋皇都与帝都，若兹形胜古今无。金迁元复其久矣，明筑清修滋盛乎。御园法宫诚富此，返淳还朴益殷吾。论成知过渊衷写，更励聰听奕叶图。
清	王士祯	《秦淮杂诗》	傅寿清歌妙嫩箫，红牙子玉夜相邀。而今明月空如水，不见青溪长板桥。
清	朱彝尊	《鸳鸯湖棹歌　之十四》	堤外湖光堤内池，露荷珠缀夜凉时。阿谁月底修萧谱，更按《东堂》旧日词。
清	曾国藩	《闻客话里中近事》	蓬莱清浅信推迁，回首乡关事可怜。今日朝簪陪末秩，早时社鼓舞华筵。陈平宰国无消息，质倍辞家有岁年。蹙蹙生涯非我里，滔滔四望极敷天。
清	纳兰性德	《减字木兰花》	烛花摇影，冷透疏衾刚欲醒。待不思量，不许孤眠不断肠。茫茫碧落，天上人间情一诺。银汉难通，稳耐风波愿始从。
清	曾国藩	《忆弟二首》	无端绕室思茫茫，明月当天万瓦霜。可惜良宵空兀坐，遥怜诸弟在何方。纷纷书帙谁能展，艳艳灯花有底忙？出户独吟聊妄想，孤云断处是家乡。
清	纳兰性德	《如梦令》	木叶纷纷归路，残月晓风何处。消息半浮沉，今夜相思几许。秋雨，秋雨，一半西风吹去。
清	蒋易	《十五夜默庵招饮》	应为冰蟾好，羁凄共野亭。醉开双泪眼，寒动一天星。战鼓春风寂，渔灯夜气腥。炉存先世物，香爇蔗浆青。
清	龚自珍	《已亥杂诗 15》	许身何必定夔皋，简要清通已足豪。读到嬴刘伤骨事，误渠毕竟是锥刀。
明	叶小鸾	《早春红于折梅花至偶成（红于，侍儿名）》	迟迟帘影映清宵，日照池塘冻欲消。公主梅花先傅额，美人杨柳未垂腰。纱窗绣冷留余线，绮阁香浓绕画绡。试问待儿芳草色，阶前曾长翠云条？
清	张问陶	《阳湖道中》	风回五两月逢三，双桨平拖水蔚蓝。百分桃花千分柳，冶红妖翠画江南。
清	屈大均	《雨过三峡桥上作》	二十四潭争一桥，惊泉喷薄几时消。一山瀑布归三峡，小小天风作海潮。
清	钱曾	《秋夜宿破山寺绝句》	空庭月白树阴多，崖石巉岩似钵罗。莫取琉璃笼眼界，举头争忍见山河。
清	纳兰性德	《采桑子》	严宵拥絮频惊起，扑面霜空。斜汗朦胧，冷逼毡帷火不红。香篝翠被浑闲事，回首西风。数盏残钟，一穗灯花似梦中。
清	朱彝尊	《鸳鸯湖棹歌　之五十二》	江楼人日酒初浓，一一红妆水面逢。不待上元灯火夜，徐王庙下鼓冬冬。
清	陈维崧	《鸳湖烟雨楼感旧》	水宿枫根罅。尽沽来、鹅黄老酿，银丝鲜鮓。记得筝堂和伎馆，尽是仪同仆射。园都在、水边林下。不闭春城因夜宴，望满湖灯火金吾怕。十万盏，红球挂。重游陂泽偏潇洒。剩空潭、半楼烟雨，玲珑如画。人世繁华原易了，快比风樯阵马。消几度、城头钟打。惟有鸳鸯湖畔月，是曾经照过多情者。波织簟，船堪籍。
清	龚自珍	《已亥杂诗 170》	少年哀乐过于人，歌泣无端字字真。既壮周旋杂痴黠，童心来复梦中身。
清	仓央嘉措	《情诗其九?》	欲倚绿窗伴卿卿，颇悔今生误道行。有心持钵丛林去，又负美人一片情。
宋	汪若楫	《白际岭下即目》	白际摩天秀，秋光满蓼汀。山呈金字面，田画井文形。夜出萤相照，理阑鸡可听。杉松柯不改，点染四时青。
清	曾国藩	《憩红诗课戏题一待于后》	铅山不作桐城逝，海内骚坛委寒灰。龙蛰虎潜断吟啸，坐令蚯蚓鸣惊雷。慈红先生颇好事，欲拓诗国疆土恢。号召英豪执牛耳，大搜燕冀选龙媒。走章驰檄遍都市，纷纷吟札如云来。较量锱铢判殿最，岂有鱼目换珠胎！倾身爱才剧如命，酬字金帛布成堆。达官贵人不好士，先生此举真豪哉！嗟余楚狂百无用，长安十载餐黄埃。作确无钱柱自苦，乞米有帖长空回。臣朔饥死殊儒饱，古来颠倒何足哀！偶然涂抹为新句，画眉深浅乖时裁。鬟髻飘零有谁惜？锥刀角逐吁可略。豚蹄果逐髯车祝，一笑取醉三百杯。
清	汪士鋐	《玉屏峰》	玉屏峙霄汉，鸟道度松门。昨日登临处，诸峰屐底存。云生甘在下，嶂出尔何尊。极目无穷尽，空青抹一痕。
清	吴嘉纪	《卖书祀母》	母没悲今日，儿贫过昔时。人间无乐岁，地下共长饥，白水当花荐，黄粱对雨炊。莫言书寡效，今已慰哀思！
清	陈维崧	《和少游原韵》	今年愁似柳丝长。春宵梦断昭阳。杏花著雨隔帘香，瘦不成妆。十载流连蜂蝶，半生沦落湖湘。残红几斛扑衣裳，和泪同量。
清	龚自珍	《已亥杂诗 290》	盗诗补诗还祭诗，子梅诗史何恢奇。鄙人劝君割荣者，努力删诗壮盛时。
清	李邺嗣	《西陵绝句诗十四首》	司马坟前客过频，灰飞常见纸钱新。岂如哭祭文山客，只有西台甲乙人。
清	冯班	《有赠》	隔岸吹唇日沸天，羽书惟道欲投鞭。八公山色还苍翠，虚对围棋忆谢玄。
清	梁启超	《台湾竹枝词》	韭菜花开心一枝，花正黄时叶正肥。愿郎摘花连叶摘，到死心头不肯离。首句直用原文。
清	黄遵宪	《香港感怀十首》	沸地笙歌海，排山酒肉林。连环屯万室，尺土过千金。民气多羶行，夷言学鸟音。黄标千万积，翻讶屋沉沉。
清	孙枝蔚	《采桑子》	老僧头白焦山顶，不管兴亡。安稳禅床。卧对江南古战场。客来久坐浑无语，饭熟茶香。归路茫茫。水打空船月照廊。
清	朱彝尊	《南乡子》	斗账杏梁西，不许花蚊内并栖。分与罗衾香缭绕。遮了，一剪微风纨扇小。
清	曹雪芹	《第十七回回前诗》	豪华虽足羡，离别却难堪。博得虚名在，谁人识苦甘？
清	龚自珍	《已亥杂诗 178》	儿谈梵夹婢谈兵，消息都防老父惊。赖是摇鞭吟好句，流传乡里只诗名。
清	龚自珍	《已亥杂诗 253》	玉树坚牢不病身，耻为娇喘与轻颦。天花岂用铃旙护，活色生香五百春。
清	龚自珍	《已亥杂诗 111》	家公旧治我曾游，只晓梅邨与凤洲。收拾遗文浩无涘，东南一部小阳秋。
清	钱谦益	《金陵后观棋》	寂寞枯秤响泬寥，案淮秋老咽寒潮。白头灯影凉宵里，一局残横见六朝。
清	吴伟业	《捉船行》	官差捉船为载兵，大船买脱中船行。中船芦港且潜避，小船无知唱歌去。郡符昨下吏如虎，快桨追风摇急橹。村人露肘捉头来，背似土牛耐鞭苦。苦辞船小要何用？争执汹汹路人拥。前头船见不敢行，晓事篙题敛钱送。船户家家坏十千，官司查点侯如年。发回仍索常行费，另派门摊云雇船。君不见官舫嵬峨无用处，打彭插旗马头住。
清	龚自珍	《已亥杂诗 193》	小婢口齿蛮复蛮，秋衫红泪潸复潸。眉痕约略弯复弯，婢如夫人难复难。
清	赵执信	《虎丘暮归小舟口号》	稻花菱叶满流波，秋色其如夕照何。暝泛不知柔橹乱，前川微月雁声多。
清	龚自珍	《已亥杂诗 217》	回肠荡气感精灵，座客苍凉半酒醒。自别吴郎高咏减，珊瑚击碎有谁听。
清	龚自珍	《已亥杂诗 313》	惠山秀气迎客舟，七十里外心先投。惠山妆成要妆镜，惠泉那许东北流。
清	施闰章	《浮萍兔丝篇》	浮萍寄洪波，飘飘东复西，兔丝罥乔柯，袅袅复离披。兔丝断有日，浮萍合有时。浮萍语兔丝：离合安可知？健儿东南征，马上倾城姿。轻罗作障面，顾盼生光仪。故夫从旁窥，拭目惊且疑。长跪问健儿：毋乃贱子妻？贱子分已断，买妇商山陲。但愿一相见，永诀从此辞。相见肝肠绝，健儿心乍悲。自言亦有妇，商山生别离。我戍十余载、不知从阿谁。尔妇既我乡，便可会路岐。宁知商山妇，复向健儿啼:本执君箕帚，弃我忽如遗。黄雀从乌飞，比翼长参差。雄飞占新巢，雌伏思旧枝。两雄相顾诧，各自还其雌。雌雄一时合，双泪沾裳衣。
清	纳兰性德	《拟冬日景忠山应制》	岧峣铁凤锁琳宫，亲侍銮舆度碧空。圣主岂因崇象教，宸游直自接鸿蒙。远山雪有一峰白，别浦枫余几树红。天意不教常肃杀，伫看宇宙遍春风。
清	查慎行	《渡黄河》	地势豁中州，黄河掌上流。岸低沙易涸，天远树全浮。梁宋回头失，徐淮极目收。身轻往来便，自叹不如鸥。
清	张养重	《鸡鸣行》	天上飞星似飞箭，荒鸡喔喔鸣村店。梦里心惊是恶声，挑灯直视床头剑。开门星散喜重明，跃马披衣共北征。丈夫暗昧那能处，会向青天白日行。
清	释音可	《鸣弦泉》	石上悬琴琴醉寒，五更三点是谁弹？清音流出相思泪，月照风吹竟不干。
清	梁启超	《自励》	平生最恶牢骚语，作态呻吟苦恨谁。万事祸为福所倚，百年力与命相持。立身岂患无余地，报国惟忧或后时。未学英雄先学道，肯将荣瘁校群儿。
清	方维仪	《旅夜闻寇》	蟋蟀吟秋户，凉风起暮山。衰年逢世乱，故国几时还。盗贼侵南甸，军书下北关。生民涂炭尽，积血染刀镮。
清	纳兰性德	《画堂春》	一生一代一双人，争教两处消魂。相思相望不相亲，天为谁春？浆向蓝桥易乞，药成碧海难奔。若容相访饮牛津，相对忘贫。
清	朱彝尊	《芙蓉月》	蛮府辍棹时，梅熟处日日阑风吹雨。无心好梦，早被行云勾住。难道今番是梦，梦里分明说与。留不得，翠衾凉，珠泪飘残蜜炬。啼鹃满山树。谢多情小鸟，劝侬归去。秋期过了，夜月寒生南浦。执手枯荷池上，宛种玉。亭东路。贪梦好，问柔魂，可曾飞度。
清	宋琬	《同欧阳令饮凤凰山下》	茅茨深处隔烟霞，鸡犬寥寥有数家。寄语武陵仙吏道：莫将征税及桃花。
清	朱彝尊	《临江仙》	白鹭飞边舟一个，萦回几曲方洲。晚凉重过曝衣楼。笼灯迎竹外，摇橹到沙头。烟火空存桃叶渡，依然兰月如钩。十年霜鬓不禁秋。可怜新蝶梦，犹恋旧蚊帱。
清	朱彝尊	《鸳鸯湖棹歌　之十六》	城北城南尽水乡，红薇径外是回塘。千家晓阁纱窗拓，二月东风蕙草香。
清	纳兰性德	《古北口》	乱山入戟拥孤城，一线人争鸟道行。地险东西分障塞，云开南北望神京。新图已入三关志，往事休论十路兵。都护近来长不调，年年烽火报生平。
清	乾隆	《河南巡抚雅尔图奏进谷穗盈尺》	民天伊古重，宵旰为祈年。豫省灾伤后，西成企望虔。喜看盈尺穗，俨历有秋田。稍解吾民愠，披薰一畅然。
清	朱彝尊	《鸳鸯湖棹歌　之三十四》	木犀花落捣成泥，霜后新橙配作齑。犹恐夜深妨酒渴，教添玉乳御儿梨。
清	龚自珍	《已亥杂诗 66》	西京别火位非高，薄有遗闻琐且劳。只算初识镜背字，敢陈法物诂球刀。
清	钱载	《清流关》	广宁门外二千程，齐鲁河淮坦迤行。突据冈峦高垒险，全收吴楚大江横。南唐入宋沿州堞，西日回风度使旌。老我重题秣陵柳，不知犹似昔年情!
清	刘光第	《华严顶》	闻说金刚台外地，夜灯浮上独兹峰。老猿抱子求僧饭，闲客看人打佛钟。下界云霞招杖屦，夕阳红翠动杉松。风吹铎语天中落，似惜尘凡去兴浓。
清	张问陶	《梅花》	一林随意卧烟霞，为汝名高酒易赊。自誓冬心甘冷落，漫怜疏影太横斜。得天气足春无用，出世情多鬓未华。老死空山人不见，也应强似洛阳花。
清	郑燮	《赠袁枚》	晨星断雁几文人，错落江河湖海滨。抹去春秋自花实，逼来霜雪更枯筠。女称绝色邻夸艳，君有奇才我不贫。不买明珠买明镜，爱他光怪是先秦。
清	朱彝尊	《鸳鸯湖棹歌　之六十一》	马场渔溆几沙汀，宿雨初消树更青。最好南园丛桂发，画桡长泊煮茶亭。
清	朱彝尊	《鸳鸯湖棹歌　之八十八》	百花庄口水沄沄，中是吾家太傅坟。当暑黄鹂鸣灌木，经科红叶映斜曛。
清	龚自珍	《已亥杂诗 78》	狂禅辟尽礼天台，棹臂琉璃屏上回。不是瓶笙花影夕，鳩摩枉译此经来。
清	朱彝尊	《金缕曲》	枕上闲商略，记全家元夜看灯，小楼帘幕。暗里横梯听点屐，知是潜回香阁。险把个玉清追着。径仄春衣风渐逼，惹钗横翠凤都惊落。三里雾，旋迷却。星桥路返填河鹊。算天孙已嫁经年，夜情难度。走近合欢床上坐，谁料香含红萼。又两暑三霜分索。绿叶清阴看总好，也不须频悔当时错。且莫负，晓云约。
清	方琬	《戊子避乱舟中寄弟》	野树鸣蝉咽未休，蓼花萍叶晚来秋。干戈满眼惊残梦，风雨伤心逐去舟。丧乱相依吾弟在，艰危无奈老亲忧。更怜宿草青青冢，寒食新烟望里愁。
清	龚自珍	《已亥杂诗 239》	阿咸从我十日游，遇管城子于虎丘。有笔可橐不可投，簪笔致身公与侯。
清	纳兰性德	《金缕曲  姜西溟言别，赋此赠之》	谁复留君住？叹人生、几翻离合，便成迟暮。最忆西窗同翦烛，却话家山夜雨。不道只、暂时相聚。衮衮长江萧萧木，送遥天、白雁哀鸣去。黄叶下，秋如许。曰归因甚添愁绪。料强似、冷烟寒月，栖迟梵宇。一事伤心君落魄，两鬓飘萧未遇。有解忆、长安儿女。裘敝入门空太息，信古来、才命真相负。身世恨，共谁语。
清	江湜	《湖楼早起》	湖上朝来水气升，南高峰色自崚嶒。小船看尔投西岸，载得三人两是僧。
清	林则徐	《赴戍登程，口占示家人》	力微任重久神疲，再竭衰庸定不支。苟利国家生死以，岂因祸福避趋之。谪居正是君恩厚，养拙刚于戍卒宜。戏与山妻谈故事，试吟断送老头皮。
清	康有为	《夜宿海会寺赠至善上人》	开士诛茅五老峰，手植匡山百万松。荡云尽吸明湖水，招月来听海会钟。初地雨花驯白牯，阴岩石气郁苍龙。读书无处归来晚，桂树幽幽烟雾重。
清	龚自珍	《已亥杂诗 295》	古人用兵重福将，小说家名因果状。不信古书愎用知，水厄淋漓黑貂丧。
清	谭嗣同	《题宋徽宗画鹰》	落日平原拍手呼，画中神俊世非无。当年狐兔纵横甚，只少台臣似郅都。
清	清无名氏	《民歌》	一家女儿做新娘，十家女儿看镜光。街头铜鼓声声打，打着中心只说郎。
清	倪瑞璿	《闻蛙》	草绿清池水面宽，终朝阁阁叫平安。无人能脱征徭累，只有青蛙不属官。
清	阮元	《吴兴杂诗》	交流四水抱城斜，散作千溪遍万家。深处种菱浅种稻，不深不浅种荷花。
清	舒位	《花生日诗魏塘道中作》	啼莺如梦送归艎，日子平分夜未央。愿取鸳鸯湖里水，酿成春酒寄花尝。
清	陈维崧	《贺阮亭三十》	牛马江东走。陪满座、邹枚上客，为君称寿。七叶貂禅连凤阙，坐拥银筝翠袖。又兄弟、才雄八斗。三十王郎正年少，恰黄金铸印双悬肘。此意气，古无有。淡黄十里隋堤柳。更多少、竹西歌吹，樊川诗酒。满目关山原不恶，只是繁华非旧。算惟有、文章不朽。簌簌珠帘人不卷，看使君灯火春城口。依稀羡，欧阳守。
清	龚自珍	《已亥杂诗 185》	娇小温柔播六亲，兰姨琼姊各沾巾。九泉肯受狂生誉，艺是针神貌洛神。
清	曾国藩	《次韵何廉昉太守感怀述事十六首》	由来忠孝易通神，优利华丞识后身。石拦海枯终有尽，生天成佛岂无人。关河度情空萧瑟，形影陶潜孰主宾？鸡犬全家存帝所，淮南生计未全贫。
清	黄起溟	《文殊院》	乱云堆里结孤茅，云作斋粮石作巢。老衲有时闲不得，数声清磬落松梢。
清	侯怀风	《感昔》	黄河水流响潺潺，当日腥风战血殷。大地尽抛金锁甲，长星乱落玉门关。居延蔓草萦枯骨，太液芙蓉失旧颜。成败百年流电疾，苍梧遗恨不堪攀。
清	乾隆	《雨后昆明湖泛舟骋望》	半夜嘉霖晓快晴，敕机暇偶泛昆明。稳同天上坐春水，爽学秋风动石鲸。出绿柳荫知岸远，入红莲路荡舟轻。玉峰真似蓬莱岛，只许遥遥镜里呈。
清	朱彝尊	《鸳鸯湖棹歌　之二十八》	莲花细步散香尘，金粟山门礼佛频。一种少年齐目断，不知谁是比肩人。
清	钱谦益	《吴门春仲送李生还长安》	阑风伏雨暗江城，扶病将愁起送行。烟月扬州如梦寐，江山建业又清明。夜乌啼断门前柳，春鸟衔残花外樱。尊酒前期君莫忘，药囊我欲傍余生。
清	袁枚	《山中绝句》	镇日山腰斸白云，载量烟草活纷纷。春衫不用金炉热，自向百花香里熏。
清	杜于皇	《晴》	海角收残雨，楼前散夕阳。行吟原草泽，醉卧即沙常。骑马人如戏，呼鹰俗故狂。白头苏属国，只合看牛羊。
宋	徐兰皋	《流杯池》	楚王宫阙马王宫，惟有江山带旧风。属玉不知兴废事，双双飞入藕花丛。
清	孙原湘	《牧歌》	上牛坐，伏牛卧，牧童光阴牛背过。牛尾秃速牛角弯，牛肥牛瘠心先关。母呼儿饭儿不饭，人饿须知饲牛晚。放之平泉，以宽牛劳；浴之清浅，以息牛喘。牛能养人识人意，一牛全家命所寄。阿牛牵牛去输租，劝爷卖牛宁卖吾。
清	曹雪芹	《临江仙》	白玉堂前春解舞，东风卷得均匀。蜂团蝶阵乱纷纷：几曾随逝水？岂必委芳尘？万缕千丝终不改，任他随聚随分。韶华休笑本无根：好风凭借力，送我上青云。
清	查慎行	《舟夜书所见》	月黑见渔灯，孤光一点萤。微微风簇浪，散作满河星。
清	乾隆	《显通寺恭依皇祖元韵》	窣堵入云重，高盘灵鹫峰。无先梵网域，最古化人踪。岚影交窗翠，松阴入座浓。归舆凹外转，犹听隔林钟。
清	乾隆	《题扬雄甘泉赋事》	甘泉献赋风枫宸，更著剧秦与美新。设果出肠明日死，投身天禄又何人？
清	纳兰性德	《清平乐  发汉儿村题壁》	参横月落，客绪从谁托。望里家山云漠漠，似有红楼一角。不如意事年年，消磨绝塞风烟。输与五陵公子，此时梦绕花前。
清	万寿祺	《送严大南旋》	残菊淮西路，西风淹问津。三年同梦客，千里送归人。惭愧余知己，凄凉卜旧邻。怜君天下士，今在五湖滨！
清	纳兰性德	《汤泉应制》	清时礼乐萃朝端，次第郊原引玉銮。河岳千年归带砾，寝园三月拜衣冠。便从畿甸亲民隐，更启神泉示从官。非独炎灵钟坎德，恩波深处不知寒。
清	谭嗣同	《道吾山》	夕阳悬高树，薄暮入青峰。古寺云依鹤，空潭月照龙。尘消百尺瀑，心断一声钟。禅意渺何著，啾啾阶下蛩。
清	乾隆	《太庙》	左庙遵古制，未遑右社筹。入京神主奉，于沈故宫留。别现三官祀，閟堂一律修。五朝藏册宝，名实正相投。
清	曾国藩	《次韵何廉昉太守感怀述事十六首》	山县寒儒守一经，出山姓字各芳馨。要令天下消兵气，争说湘中聚德星。旧雨三年精化碧，孤灯五夜眼常青。书生自有平成量，地脉何曾独效灵！
清	黄宗羲	《五月二十八日书诗人壁》	不识山村路纵横，但随流水小桥行。一春尚未闻黄鸟，玉女峰前第一声。
清	查慎行	《晓过鸳湖》	晓风催我挂帆行，绿涨春芜岸欲平。长水塘南三日雨，菜花香过秀州城。
清	龚自珍	《已亥杂诗 18》	词家从不觅知音，累汝千回带泪吟。惹得尔翁怀抱恶，小桥独立惨归心。
清	曹雪芹	《红楼梦十二曲——乐中悲》	襁褓中，父母叹双亡。纵居那绮罗丛中谁知娇养？幸生来英豪阔大宽宏量，从未将儿女私情，略萦心上。好一似霁月光风耀玉堂。厮配得才貌仙郎，博得个地久天长，准折得幼年时坎坷形状。终久是云散高唐，水涸湘江。这是尘寰中消长数应当，何必枉悲伤?
清	查慎行	《中秋夜洞庭对月歌》	长风霾云莽千里，云气蓬蓬天冒水。风收云散波乍平，倒转青天作湖底。初看落日沈波红，素月欲升天敛容。舟人回首尽东望，吞吐故在冯夷宫。须臾忽自波心上，镜面横开十余丈。月光浸水水浸天，一派空明互回荡。此时骊龙潜最深，目眩不得衔珠吟。巨鱼无知作腾踔，鳞甲一动千黄金。人间此境知难必，快意翻从偶然得。遥闻渔父唱歌来，始觉中秋是今夕。
清	乾隆	《仇英碧梧翠竹图》	石泉窈以清，梧竹复修翠。诛茅为小楹，延得青山致。幽人兀然坐，开卷默而识。仿佛沂水风，吾与点也意。
清	吴琪	《春晓晚眺》	积雨经旬鹤未过，小楼闲眺费吟哦。帘开燕子归来晚，门掩梨花落处多。新水小桥通蕙畹，乱山古寺入烟梦。云开树杪看浮棹，画出春帆送绿波。
清	谭嗣同	《除夕感怀》	我辈虫吟真碌碌，高歌《商颂》彼何人。十年醉梦天难醒，一寸芳心镜不尘。挥洒琴尊辞旧岁，安排险阻著孤身。乾坤剑气双龙啸，唤起幽潜共好春。
清	纳兰性德	《菩萨蛮》	雾窗寒对遥天暮，暮天遥对寒窗雾。花落正啼鸦，鸦啼正落花。袖罗垂影瘦，瘦影垂罗袖。风翦一丝红，红丝一翦风。
清	龚自珍	《已亥杂诗 284》	江左吟坛百辈狂，谁知阙里是词场。我从宅壁低徊听，丝竹千秋尚绕梁。
清	方文	《三月十九日作》	年年今日强登高，独立南峰北向号。漫野玄云天色晦，美人黄土我心劳。虚疑杨柳牵愁绪，不忍沧浪鉴鬓毛。前辈有谁同此恨，雪庵和尚读离骚。
清	龚自珍	《已亥杂诗 136》	万卷书生飒爽来，梦中喜极故人回。湖山旷劫三吴地，何日重生此霸才。
宋	周济川	《八声甘州》	有乾坤、清气入诗脾，随龙散神仙。蘸西湖和墨，长空为纸，几度诗圆。消得宫妃捧砚，夜烛照金莲。试问隔屏坐，谁後谁先。长是花香柳色，更风清月白，天入吟笺。自霞觞误覆，谪下玉皇边。笑随归、山中随隐，且醉拼、斗酒写新篇。天应笑，呼来时後，记上襟船。
清	吴伟业	《下相极东庵读同年北使时诗卷》	兰若停骖洒墨成，过河持节事分明。上林飞雁无还表，头白山僧话子卿。
清	朱彝尊	《洞仙歌》	隔年芳信，要同衾元夕。比及归时小寒食。怅鸭头船返，桃叶江空，端可惜误了兰期初七。易求无价宝，惟有佳人，绝世倾城再难得。薄命果生成，小字亲题，认点点泪痕犹裛。怪十样蛮笺旧曾贻，只一纸私书，更无消息。
清	梁启超	《爱国歌四章》	泱泱哉！吾中华。最大洲中最大国，廿二行省为一家。物产腴沃甲大地，天府雄国言非夸。君不见，英日区区三岛尚崛起，况乃堂矞吾中华。结我团体，振我精神，二十世纪新世界，雄飞宇内畴与伦。可爱哉！吾国民。可爱哉！吾国民。芸芸哉！吾种族。黄帝之胄尽神明，濅昌濅炽遍大陆。纵横万里皆兄弟，一脉同胞古相属。君不见，地球万国户口谁最多？四百兆众吾种族。结我团体，振我精神，二十世纪新世界，雄飞宇内畴与伦。可爱哉！我国民。可爱哉！我国民。彬彬哉！吾文明。五千余岁历史古，光焰相续何绳绳。圣作贤述代继起，浸濯沈黑扬光晶。君不见，朅来欧北天骄骤进化，宁容久扃吾文明。结我团体，振我精神，二十世纪新世界，雄飞宇内畴与伦。可爱哉！我国民。可爱哉！我国民。轰轰哉！我英雄。汉唐凿孔县西域，欧亚抟陆地天通。每谈黄祸詟且栗，百年噩梦骇西戎。君不见，博望定远芳踪已千古，时哉后起我英雄。结我团体，振我精神，二十世纪新世界，雄飞宇内畴与伦。可爱哉！我国民。可爱哉！我国民。闻英寇云南俄寇伊犁感愤成作涕泪已消残腊尽，入春所得是惊心。天倾已压将非梦，雅废夷侵不自今。安息葡萄柯叶悴，夜郎蒟酱信音沈。好风不度关山路，奈此中原万里阴。
清	江湜	《湖楼早起》	面湖楼好纳朝光，夜梦分明起辄忘。但记晓钟来两寺，一钟声短一声长。
清	乾隆	《题和阗玉镂东坡夜游图》	不眠闲访友，月色正苍凉。底用秉宵烛，耐堪步野塘。承天寺将到，积水地何方。设谓同心孰，依稀似姓张。
清	黄任	《西湖杂诗》	鱼羹宋嫂六桥无，原是樊楼旧酒垆。宣索可怜停玉食，官家和泪话东都。
清	乾隆	《避暑山庄》	轩墀敞御园，草树静高原，游豫思仁祖，庥和逮孝孙。桥山将酹爵，玉馆此停辕，罨画山容在，修蛇电影奔。禽言欣客至，蛩语诉秋繁，阶篆苔纹暗，碑诗钗脚存。圣踪犹可想，衷曲向谁论，倍切乾乾志，虞孤覆载恩。
清	阎尔梅	《杏塠庄杂咏》	早岁狂歌晚岁僧，名山赏过几千层。沧桑风景随时幻，兀坐荒林对一灯。
清	曹雪芹	《西江月》	无故寻愁觅恨，有时似傻如狂。纵然生得好皮囊，腹内原来草莽。潦倒不通世务，愚顽怕读文章。行为偏僻性乖张，那管世人诽谤！富贵不知乐业，贫穷难耐凄凉。可怜辜负好韶光，于国于家无望。天下无能第一，古今不肖无双。寄言纨绔与膏粱：莫效此儿形状！
清	龚自珍	《已亥杂诗 149》	只将愧汗湿莱衣，毁极堂堂岁月迟。世事沧桑心事定，此生一跌莫全非。
清	龚自珍	《已亥杂诗 203》	君家先茔鄧尉侧，佳木生之杂绀碧。不看人间顷刻花，他年管领风云色。
清	屈大均	《浣溪沙》	一片花含一片愁，愁随江水不东流。飞飞长傍景阳楼。六代只余芳草在，三园空有乳莺留。白门容易白人头。
清	郑燮	《题半盆兰蕊图》	盆画半藏，兰画半含。不求发泄，不畏凋残。
清	项鸿祚	《水龙吟 秋声》	西风已是难听，如何又著芭蕉雨？泠泠暗起，澌澌渐紧，萧萧忽住。候馆疏碪，高城断鼓，和成凄楚。想亭皋木落，洞庭波远，浑不见，愁来处。此际频惊倦旅，夜初长，归程梦阻。砌蛩自叹，边鸿自唳，剪灯谁语？莫更伤心，可怜秋到，无声更苦。满寒江剩有，黄芦万顷，卷离魂去。
清	朱彝尊	《鸳鸯湖棹歌　之二十二》	谷水由来出小湖，渚城辟塞总春芜。战场吴楚看犹在，折戟沙中定有无。
清	宋湘	《说诗》	池塘春草妙难寻，泥落空梁苦用心。若比大江流日夜，哀丝豪竹在知音。
清	郑燮	《题屈翁山诗札、石涛石溪八大山人山水》	国破家亡鬓总皤，一囊诗画作头陀。横涂竖抹千千幅，墨点无多泪点多！
清	陈维崧	《江村夏咏》	野水濛濛，掩映处、烟扉三两。羡门外、黄云罢亚，麦场如掌。叱叱村头驱犊返，渳渳江口叉鱼往。喜田园四月不曾闲，人劳攘。嫩晴后，桑阴敞；老屋下，田歌漾。更芋区新灌，鹅群初放。婆饼焦啼秧马活，社公雨过缫车响。笑吴侬原住五湖边，曾呼长。
清	文廷式	《好事近 湘舟有作》	翠岭一千寻，岭上彩云如幄。云影波光相射，荡楼台春绿。仙鬟撩鬓倚双扉，窈窕一枝玉。日暮九疑何处？认舜祠丛竹。
清	郑燮	《绍兴》	丞相纷纷诏敕多，绍兴天子只酣歌。金人欲送徽钦返，其奈中原不要何！
清	曹雪芹	《题自画石》	爱此一拳石，玲珑出自然。溯源应太古，堕世又何年？有志归完璞，无才去补天。不求邀众赏，潇洒做顽仙。
清	龚自珍	《已亥杂诗 94》	黄金脱手赠椎埋，屠狗无悰百计乖。侥幸故人仍满眼，猖狂乞食过江淮。
清	释敬安	《题寒江钓雪图》	垂钓板桥东，雪压蓑衣冷。江寒水不流，鱼嚼梅花影。
清	范姝	《闻蟋蟀有感》	秋声听不得，况尔发哀闻。游子他乡泪，空闺此夜心。已怜装阁静，还虑塞亘深。萧瑟西风紧，行看霜雪侵。
清	陈维崧	《癸丑除夕》	响铜签。许多年、旧事压眉尖。记得当初，后堂弟妹，团圞围定红帘。饮尽了、屠苏千盏，挞画鼓，憨笑赌黄柑。十里春城，金蛾暗扑，火凤交衔。自后也逢除夕，叹此身长是，弟北兄南。第宅俱非，颠毛都换，每因节令生嫌。只万点、官桥夜火，风吹零乱映疏檐。羡煞邻家岁酒，隔巷春衫。
清	陈维崧	《夜宿翁村时方刈稻苦雨不绝词纪田家语》	为君诉。今年东作，满目西畴，尽成北渚。雨翻盆势欲浮城去。香稻波飘，都作沈湘角黍。咽泪频呼儿女，瓮头剩粒，为君殷勤煮。话难住。茅檐点滴，短檠青荧，床上无干处。雨声乍续啼声断，又被啼声，剪了半村雨。摇手亟谢田翁，一曲淋漓，不抵卿言苦。
清	袁枚	《伤心》	伤心六十三除夕，都在慈亲膝下过。今日慈亲成永诀，又逢除夕恨如何？素琴将鼓光阴速，椒酒虚供涕泪多。只觉当初欢侍日，千金一刻总蹉跎！
清	谭嗣同	《过战鸟山》	冰玉相生愧独顽，可儿豪胆镇心关。悲秋剩有桓宣武，雪涕重经战鸟山。
清	仓央嘉措	《情诗其十四》	曾慕鸳鸯效双栖，南谷林深叶迷离。?除却鹦哥谁人晓，莫将幽情向人啼。
清	陈维崧	《秋日经信陵君庙》	席帽聊萧，偶经过、信陵祠下。正满目、荒台败叶，东京客舍。九月惊风将落帽，半廊细雨时飘瓦。桕初红偏向坏墙边，离披打。今古事，堪悲诧；身世恨，从牵惹。倘君而尚在，定怜余也。我讵不如毛薛辈，君宁甘与原尝亚！叹侯嬴老泪苦无多，如铅泻。
清	陈维崧	《秋怀》	秋气横排万马，尽屯在、长城墙下。每到三更素商泻。湿龙楼，晕鸳机，迷爵瓦。谁复怜卿者？酒醒后、槌床悲诧。使气筵前舞甘蔗。我思兮，古之人，桓子野。
清	陈维崧	《怅怅词》	日夕此间，以眼泪洗胭脂面。谁复惜、松螺脚短，不堪君荐。几帙骂人鹦鹉著，半床诅世芙蓉诔。笑嵚崎侠骨缚青衫，奚其便。曷不向，青河战；曷不向，青楼宴。问何为潦倒、青藜笔砚。老大怕逢裘马辈，癫狂合入烟花院。誓从今傅粉上须眉，簪歌钏。
清	陈维崧	《清平乐·夜饮友人别馆，听年少弹三弦》	帘前雨罢，一阵凄凉话。城上老乌啼哑哑，街鼓已经三打。漫劳醉墨纱笼，且娱别馆歌钟。怪底烛花怒裂，小楼吼起霜风。
清	吴伟业	《清凉山赞佛诗 四首》	西北有高山，云是文殊台。台上明月池，干叶金莲开。花花相映发，叶叶同根栽。王母携双成，绿盖云中来。汉王坐法宫，一见光徘徊。结以同心合，授以九子钗。翠装雕玉辇，丹髹沉香斋。护置琉璃屏，立在文石阶。长恐乘风去，舍我归蓬莱。从猎往上林，小队城南隈。雪鹰异凡羽，果马殊群材。言过乐游苑，进及长杨街。张宴奏丝桐，新月穿宫槐，携手忽太息，乐极生微哀。千秋终寂寞，此日谁追陪。陛下寿万年，妾命如尘埃。愿共南山椁，长奉西宫杯。披香淖博士，侧听私惊猜：今日乐方乐，斯语胡为哉？待诏东方生，执戟前诙谐。熏炉拂黼帐，白露零苍苔。吾王慎玉体，对酒毋伤怀。伤怀惊凉风，深宫鸣蟋蟀。严霜被琼树，芙蓉凋素质。可怜千里草，萎落无颜色。孔雀蒲桃锦，亲自红女织。殊方初云献，知破万家室。瑟瑟大秦珠，珊瑚高八尺。割之施精蓝，干佛庄严饰。持来付一炬，泉路谁能识！红颜尚焦土，百万无容惜。小臣助长号，赐衣或一袭。只愁许史辈，急泪难时得。从官进哀诔，黄纸抄名入。流涕卢郎才，咨嗟谢生笔。尚方列珍膳，天厨供玉粒。官家未解菜，对案不能食。黑衣召志公，白马驮罗什。焚香内道场，广坐楞伽译。资彼象教恩，轻我人王力。微闻金鸡诏，亦由玉妃出。高原营寝庙，近野开陵邑。甫望仓舒坟，掩面添凄侧。戒言秣我马，遨游凌八极。八极何茫茫，曰往清凉山。此山蓄灵异浩气共屈盘。能蓄太古雪，一洗天地颜。日驭有不到，缥缈风云寒。世尊昔示现，说法同阿难。讲树耸千尺，摇落青琅玕。诸天过峰头，绛节乘银鸾。一笑偶下谪，脱却芙蓉冠。游戏登琼楼，窈窕垂云鬟。三世俄去来，任作优昙看。名山初望幸，衔命释道安。预从最高顶，洒扫七佛坛。灵境乃杳绝，扪葛劳跻攀。路尽逢一峰，杰阁围朱阑。中坐一天人，吐气如栴檀。寄语汉皇帝，何苦留人间。烟岚倏灭没，流水空潺湲。回首长安城，缁素惨不欢。房星竟未动，天降白玉棺。惜哉善财洞，未得夸迎銮。惟有大道心，与石永不刊。以此护金轮，法海无波澜。尝闻穆天子，六飞骋万里。仙人觞瑶池，白云出杯底。远驾求长生，逐日过濛汜。盛姬病不救，挥鞭哭弱水。汉皇好神仙，妻于思脱屣。东巡并西幸，离宫宿罗绮。宠夺长门陈，恩盛倾城李。秾华即修夜，痛入哀蝉诔。苦无不死方，得令昭阳起。晚抱甘泉病，遽下轮台悔。萧萧茂陵树，残碑泣风雨。天地有此山，苍崖阅兴毁。我佛施津粱，层台簇莲蕊。龙象居虚空，下界闻斗蚁。乘时方救物，生民难其已。淡泊心无为，怡神在玉几。长以兢业心，了彼清净理。羊车稀复幸，牛山窃所鄙。纵洒苍梧泪，莫卖西陵履。持此礼觉王，贤圣总一轨。道参无生妙，功谢有为耻。色空两不住，收拾宗风里。
清	尤侗	《胡蓝狱》	去年杀韩信，今年醢彭越；徐常幸前死，诸公宁望活？丞相戮，将军诛，觖望恣肆固有迹，坐以谋反疑有无，罪止及身或收孥。杀胡党，杀蓝党，万十万人保无枉？文武军民打一网。一斗粟，一座城，一条龙，一连鹰，革左塌何纷纷，得非此辈之冤魂！
清	曾国藩	《桂湖五首》	颇忆家山好，去乡兹六年。此间行乐地，小有洞庭天。
清	龚自珍	《已亥杂诗 7》	廉锷非关上帝才，百年淬厉电光开。先生宦后雄谈减，悄向龙泉祝一回。
清	纳兰性德	《浣溪沙》	十八年来坠世间，吹花嚼蕊弄冰弦，多情情寄阿谁边？紫玉钗斜灯影背，红绵粉冷枕函边。相看好处却无言。
清	龚自珍	《吴山人文徵、沈书记钖东饯之虎丘》	一天幽怨欲谁谙？词客如云气正酣。我有箫心吹不得，落花风里别江南。
清	朱彝尊	《鸳鸯湖棹歌　之十七》	西水驿前津鼓声，原田角角野鸡鸣。苔心菜甲桃花里，未到天明棹入城。
明	叶小鸾	《送蕙绸姊（二首）》	丝丝杨柳拂烟轻，总为愁人送别情。惟有流波似离恨，共将明月伴君行。
清	曹雪芹	《第五回回前诗》	春因葳蕤拥绣衾，恍随仙子别红尘。问谁幻入杂胥境，千古风流造孽人。
清	乾隆	《题张宗苍惠山图》	每值南巡春仲月，轻舟必先溯梁溪。无端一展石渠卷，陡忆群瞻跸路蹊。过去江乡已渺渺，看来春霭尚凄凄。宗苍那往惠山在，一例如同古画题。
清	龚自珍	《已亥杂诗 298》	九边烂熟等雕虫，远志真看小草同。枉说健儿身手在，青灯夜雪阻山东。
清	张惠言	《相见欢》	年年负却花期！过春时，只合安排愁绪送春归。梅花雪，梨花月，总相思。自是春来不觉去偏知。
清	吴兰修	《卜算子》	绿翦一窗烟，夜漏如何许。碧月蒙蒙不到门，竹露听如雨。独自出篱根，树影拖鞋去。一点萤灯隔水青，蛩作秋僧语。
清	龚自珍	《已亥杂诗 273》	欲求缥缈反幽深，悔杀前翻拂袖心。难学冥鸿不回首，长天飞过又遗音。
清	蒋春霖	《渡江云》	燕泥衔杏雨，炉薰隐篆，朱户昼。半窗松影碎，小语分茶，日暖唤青禽。那不见、招手楼阴。空自踏、落花归去，消歇酒杯心。沈吟。红墙几尺，远过蓬山，更难通鱼锦。换尽了，陌头柳色，愁满罗襟。梦中常订重逢约，甚隔帘，翻怕相寻。门又掩，碧桃一树春深。
清	曹雪芹	《金陵十二钗正册——妙玉》	欲洁何曾洁？云空未必空。可怜金玉质，终陷淖泥中。
清	屈大均	《读陈胜传》	闾左称雄日，渔阳谪戍人。王侯宁有种？竿木足亡秦。大义呼豪杰，先声仗鬼神。驱除功第一，汉将可谁伦？
清	乾隆	《题宋宣和池塘秋晚图》	鸂鶒双飞鹭拳独，秋塘位置雅相宜。精思设使通为政，五国应无播越时！
清	乾隆	《杜诗》	杜诗于我有何缘，每一见之不忍舍。寒为衰日可宜冬，暑作雄风足消夏。于唐拔尔轶卢骆，在汉绰然媲班马。清词丽句空古今，一一皆从性中写。呜呼今而有其人，磬折吾当拜风下！
清	纳兰性德	《浣溪沙  红桥怀古，和王阮亭韵》	无恙年年汴水流。一声水调短亭秋。旧时明月照扬州。曾是长隄牵锦缆，绿杨清瘦至今愁。玉钩斜路近迷楼。
清	龚自珍	《辛巳除夕与彭同年同宿道观中，彭出平生诗，》	读之竟夜，遂书卷尾。亦是三生影，同听一杵钟。挑灯人海外，拔剑梦魂中。雪色惮恩怨，诗声破苦空。明朝客盈座，谁言去年踪。
清	朱彝尊	《洞仙歌》	城头画角，报横江舻舳。催上扁舟五湖曲。怪刍尼噪罢，蟢子飞来，重携手也算天从人欲。红墙开窔奥，转入回廊，小小窗纱拓金屋。随意楚台云，抱玉挨香。冰雪净素肌新浴。便归触帘旌侍儿醒，只认是新凉，拂檐蝙蝠。
清	陈维崧	《咏菜花》	极目离离，遍地濛濛，官桥野塘。正杏腮低亚，添他旖旎；柳丝浅拂，益尔轻飏。绣袜才挑，罗裙可择，小摘情亲也不妨。风流甚，映粉红墙低，一片鹅黄。曾经舞榭歌场，却付与空园锁夕阳。纵非花非草，也来蝶闹；和烟和雨，惯引蜂忙。每到年时，此花娇处，观里夭桃已断肠。沉吟久，怕落红如海，流入春江。
清	梁启超	《台湾竹枝词》	教郎早来郎恰晚，教郎大步郎宽宽。满拟待郎十年好，五年未满愁心肝。
清	乾隆	《咏煎盐者》	一历篷芦厂，载观盐灶民。樵山已遥远，釜海亦艰辛。火候知应熟，卤浆配欲匀。可怜终岁苦，享利是他人。
清	吴嘉纪	《内人生日》	潦倒邱园二十秋，亲炊葵藿慰余愁。绝无暇日临青镜，频过凶年到白头。海气荒凉门有燕，溪光摇荡屋如舟。不能沽酒持相祝，依旧归来向尔谋。
清	曹雪芹	《元宵灯谜》	南面而望，北面而朝。象忧亦忧，象喜亦喜。打一用物。
清	龚自珍	《已亥杂诗 177》	藏书藏帖两高人，目录流传四十年。师友凋徂心力倦，羽一记亦荆榛。
清	曹雪芹	《望江南》	随身伴，独自意绸缪。谁料风波平地起，顿教躯命即时休。孰与话轻柔？东逝水，无复向西流。想象更无怀梦草，添衣还见翠云裘。脉脉使人愁！
清	龚自珍	《已亥杂诗 230》	二王只合为奴仆，何况唐碑八百通。欲与此铭分浩逸，北朝差许郑文公。
清	曹雪芹	《桃花行》	桃花帘外东风软，桃花帘内晨妆懒：帘外桃花帘内人，人与桃花隔不远；东风有意揭帘栊，花欲窥人帘不卷。桃花帘外开仍旧，帘中人比桃花瘦；花解怜人花也愁，隔帘消息风吹透。风透湘帘花满庭，庭前春色倍伤情：闲苔院落门空掩，斜日栏杆人自凭。凭栏人向东风泣，茜裙偷傍桃花立；桃花桃叶乱纷纷，花绽新红叶凝碧。雾裹烟封一万株，烘楼照壁红模糊。天机烧破鸳鸯锦，春酣欲醒移珊枕。侍女金盆进水来，香泉影蘸胭脂冷；胭脂鲜艳何相类，花之颜色人之泪。若将人泪比桃花，泪自长流花自媚；泪眼观花泪易干，泪干春尽花憔悴。憔悴花遮憔悴人，花飞人倦易黄昏；一声杜宇春归尽，寂寞帘栊空月痕！
清	朱彝尊	《鸳鸯湖棹歌　之十五》	鸭馄饨小漉微盐，雪后垆头酒价廉。听说河豚新入市，蒌蒿荻笋急须拈。
清	李沂	《丙寅元日》	老屋河干渐不支，年来河伯故相欺。颓檐缺壁还风雪，浊酒辛盘自岁时。浪把一生供敝帚，独留双眼看残棋。阳回少慰幽人意，检点梅花放几枝。
清	黄宗羲	《苍水》	少年苦节何人似？得此全归亦称情。废寺醵钱收弃骨，老生秃笔记琴声。遥空摩影狂相得，群水穿礁浩未平。两世雪交私不得，只随众口一闲评。
清	曹雪芹	《红楼梦曲》	为官的，家业凋零；富贵的，金银散尽；有恩的，死里逃生；无情的，分明报应；欠命的，命已还；欠泪的，泪已尽：冤冤相报实非轻，分离聚合皆前定。欲知命短问前生，老来富贵也真侥幸。看破的，遁入空门；痴迷的，枉送了性命。好一似食尽鸟投林，落了片白茫茫大地真干净！
清	陈维崧	《冬夜不寐》	旧恨如丝，新寒似水，两般都着人心里。五更刁斗汴梁城，一天风雪成皋垒。古寺钟声，邻墙月死，枕头欹遍如何是。半生孤愤酒难浇，挑灯且读韩非子。
清	吴嘉纪	《挽王秀才斌》	怀抱人难测，衣冠自不迂。传经多弟子，结友半屠沽。死去文章在，年凶产业芜。故林沧海畔，鸣噪尽饥乌。
清	乾隆	《紫光阁阅武举射》	抡材临别苑，射策对明廷。养士百年久，干城九塞宁。雕弓悬满月，羽箭迅流星。为问赳桓辈，能通黄石经？
清	乾隆	《卢沟晓月》	茅店寒鸡咿喔鸣，曙光斜汉欲参横。半钩留照三秋淡，一蝀分波夹镜明。入定衲憎心共印，怀程客子影犹惊。迩来每踏沟西道，触景那忘黯尔情。
清	阎尔梅	《再哭樊氏》	君妇持家政，于归尔在前。蕙兰题姓氏，荆布择姻缘。正色常忠谏，平心每善全。嗟乎真畏友，一夕径飘然。
清	乾隆	《万松寺》	山居白足两三僧，不解参禅不演乘。粥饭之余无一事，紫衣让尔得相应。
清	乾隆	《夏珪秋江风雨图》	雨丝风片远连天，一棹渔舟万顷烟，无事买鱼沽酒客，却绕书画米家船。
清	吴伟业	《悲歌赠吴季子》	人生千里与万里，黯然销魂别而已。君独何为至于此，山非山兮水非水。生非生兮死非死。十三学经并学史，生在江南长纨绮，词赋翩翩众莫比，白璧青蝇见排诋。一朝束缚去，上书难自理。绝塞千里断行李，送吏泪不止，流人复何倚。彼尚愁不归，我行定已矣。八月龙沙雪花起，橐驼垂腰马没耳，白骨皑皑经战垒，黑河无船渡者几，前忧猛虎后苍，土穴偷生若蝼蚁，大鱼如山不见尾，张为风沫为雨，日月倒行入海底，白昼相逢半人鬼。噫嘻乎悲哉!生男聪明慎莫喜，仓颉夜哭良有以，受患只从读书始，君不见，吴季子!
清	龚自珍	《已亥杂诗 71》	剔彼高山大川字，薄我玉箧金扃中。从此九州不光怪，羽陵夜色春熊熊。
清	纳兰性德	《荷叶杯》	知己一人谁是？已矣。赢得误他生。有情终古似无情，别语悔分明。莫道芳时易度，朝暮。珍重好花天。为伊指点再来缘，疏雨洗遗钿。
清	乾隆	《题创得斋》	西北谷犹迥，晴和爽拂晨。轻舆试深造，曲蹬宿知循。山景仍依旧，人情率喜新。赉筹英吉利，事亦创非陈。
清	朱彝尊	《鸳鸯湖棹歌　之九十七》	舍南舍北绕春流，花外初莺啭未休。毕竟林塘输甪里，爱携宾客醉山楼。
清	龚自珍	《已亥杂诗 115》	荷衣说艺斗心兵，前辈须眉照座清。收拾遗闻归一派，百年终恃小门生。
清	朱彝尊	《换巢鸾凤》	桐扣亭前。记春花落尽，才返吟鞭。鸭头凝练浦，鹅眼屑榆钱。兰期空约月初弦。待来不来，红桥小船。蓬山近，又风引翠鬟不见。飞燕，书乍展。哽咽泪痕，犹自芳笺染。玉镜妆台，青莲砚匣，定自沉吟千遍。解道临行更开封，背人一缕香云剪。知他别后，凤钗拢鬓深浅。
清	顾炎武	《海上》	长看白日下芜城，又见孤云海上生。感慨河山追失计，艰难戎马发深情。埋轮拗镞周千亩，蔓草枯杨汉二京。今日大梁非旧国，夷门愁杀老侯嬴。
清	乾隆	《过淮安府》	漂母祠边暂据鞍，射阳城里彻鸣銮。竟成减从还轻骑，都为民亲与俗安。纵喜市头平米价，那无底叹衣单。孳生庶更谋生窘，不见其熙只见难。
清	陈维崧	《读孚若长歌，即席赋赠仍用孚若原韵》	霆轰电掣，算君才真似，怒涛千斛。百感淋漓风骤起，劈裂满堂桦烛。公醒而狂，人憎欲杀，抵鹊何须玉。春衫老泪，鲛珠瓣瓣堪掬。不记三十年前，灌夫使气，嚄唶惊邻屋。弹指蓬莱今又浅，短法可能长绿。诗酒前缘，莺花小劫，世事弹棋局。关山笛破，欲吹吹不成曲。
清	朱彝尊	《鸳鸯湖棹歌　之七十八》	走马岗长夕照中，塘连沙渚路西东。不知吴会谁分地，生遍茱萸一色红。
清	项圣谟	《题自画大树》	风号大树中天立，日落西山四海孤。短策且随时旦暮，不堪回首望菰蒲。
清	纳兰性德	《采桑子》	桃花羞作无情死，感激东风，吹落娇红，飞入窗间伴懊侬。谁怜辛苦东阳瘦，也为春慵，不及芙蓉，一片幽情冷处浓。
清	朱彝尊	《鸳鸯湖棹歌　之六十》	九里桥西落照衔，樱桃初熟鸟争。须知美酒乌程到，遥见新塍一片帆。
清	顾炎武	《又酬傅处士次韵》	清切频吹越石笳，穷愁犹驾阮生车。时当汉腊遗臣祭，义激韩雠旧相家。陵阙生哀回夕照，河山垂泪发春花。相将便是天涯侣，不用虚乘犯斗槎。
清	曹雪芹	《咏白海棠》	珍重芳姿昼掩门，自携手瓮灌苔盆。胭脂洗出秋阶影，冰雪招来露砌魂。淡极始知花更艳，愁多焉得玉无痕。欲偿白帝凭清洁，不语婷婷日又昏。
清	龚自珍	《已亥杂诗 99》	能令公愠公复喜，扬州女儿名小云。初弦相见上弦别，不曾题满杏黄裙。
清	沈德潜	《雨泊话旧》	寒雨萧萧夜打蓬，蓬窗相对一灯红。十年无限存亡感，并入空江话雨中。
清	吴绡	《啸台》	魏晋已如梦，荒台今独存。龙蛇正交斗，鸾凤自高骞。避俗惟长啸，逢人常不言。始知真隐意，何必入桃源。
清	乾隆	《读《贞观政要》》	懿德嘉言在简编，忧勤想见廿三年。烛情已自同悬镜，从谏端知胜转圜。房杜有容能让直，魏王无事不绳愆。高山景仰心何限，宇字香生翰墨筵。
清	顾梦游	《送邢孟贞还石臼》	月当分手夜，分外冷高秋。虫响坐来歇，林风相与幽。到家收晚稻，携子上湖舟。莫恋衡门好，迟君上酒楼。
清	张惠言	《水调歌头》	疏帘卷春晓，胡蝶忽飞来。游丝飞絮无绪，乱点碧云钗。肠断江南春思，黏着天涯残梦，剩有首重回。银蒜且深押，疏影任徘徊。罗帷卷，明月入，似人开。一尊属月起舞，流影入谁怀？迎得一钩月到，送得三更月去，莺燕不相猜。但莫凭栏久，重露湿苍苔。
清	乾隆	《柳条边》	西接长城东属海，柳条结边画内外，不关阨塞守藩篱，更匪舂筑劳民惫。取之不尽山木多，植援因以限人过，盛京吉林各分界，蒙古执役严谁何。譬之文囿七十里，围场岂止逾倍蓰，周防节制存古风，结绳示禁斯足矣。我来策马循边东，高可逾越疏可通，麋鹿来往外时获，其设还与不设同。意存制具细何有，前人之法后人守，金汤巩固万年清，讵系区区此树柳。
清	乾隆	《望长城作》	金墉迤逦倚山尖，想象当时守备严。但拟天骄祛冒顿，那知民怨萃蒙恬。千秋形胜因循览，万古兴亡取次觇。自是天心无定向，从来违顺卜黧黔。
清	朱彝尊	《梅花引·苏小小墓》	小溪澄，小桥横，小小坟前松柏声。碧云停，碧云停，凝想往时，香车油壁轻。溪流飞遍红襟鸟，桥头生遍红心草。雨初晴，雨初晴，寒食落花，青骢不忍行。
清	纳兰性德	《点绛唇》	小院新凉，晚来顿觉罗衫薄。不成孤酌，形影空酬酢。萧寺怜君，别绪应萧索。西风恶，夕阳吹角，一阵槐花落。
清	乾隆	《再题石鼓》	石鼓韩歌掘臼科，弗知其意所云何？兹因考古十之质，爰命图真一有窠。慨叹曾充舂杵用，伤形已阅岁年多。言行国学历珍弆，重道崇文功不磨。
清	张问陶	《梅花》	花中资格本迟迟，铁石心肠淡可知。此世何人能领略，为君终夜费相思。看来风雪无多日，香到园林第几枝。自是不开开便好，清高从未合时宜。
清	李邺嗣	《哀甬东》	战垒村村见，愁云日日浓。乱骸争白草，旧鬼失青松。不断三江鼓，难消八月烽。山居何处好，比屋有新春。
清	吴嘉纪	《答栎下先生》	穷冬伏枕何人问？栎下先生寄我诗。远问只愁身便死，怜才几见泪沾颐。吟成梁甫徒增慨，老遇钟期不厌迟。冰雪溪头扶病起，为君珍重夕阳时！
清	方文	《客有教予谨言者，口占谢之》	野老生来不媚人，况逢世变益嶙峋。诗中愤懑妻常戒，酒后颠狂客每嗔。自分余年随运尽，却无奇祸赖家贫。从今卜筑深山里，朝夕渔樵一任真。
清	王良谷	《环山胜景》	三青高岭峙东西，岭上风光一望齐。千顷绿畴平似掌，蒙蒙春雨动春犁。
清	龚自珍	《已亥杂诗 126》	不容儿辈妄谈兵，镇物何妨一矫情。别有狂言谢时望：东山妓即是苍生。
清	乾隆	《林下戏题》	偶来林下坐，嘉荫实清便。乐彼艰偻指，如予未息肩。炎曦遮叶渡，爽籁透枝穿。拟号个中者，还当二十年。
清	王士祯	《高邮雨泊》	寒雨秦邮夜泊船，南湖新涨水连天。风流不见秦淮海，寂寞人间五百年。
清	龚自珍	《已亥杂诗 161》	如何从假入空法，君亦莫问我莫答。若有自性互不成，互不成者谁佛刹。
清	康有为	《出都留别诸公》	天龙作骑万灵从，独立飞来缥缈峰。怀抱芳馨兰一握，纵横宙合雾千重。眼中战国成争鹿，海内人才孰卧龙？抚剑长号归去也，千山风雨啸青锋。
清	冷士嵋	《梦里青山图为桐上人题》	片云孤鹤寄人间，心自禅空梦自闲。莫把画图看作画，画中山是梦中山。
清	曾燠	《罗汉松》	莲社虚无人，留此一尊宿。岿然同五老，相望须眉绿。想当侍远师，长未三尺足。身是菩提树，已非凡草木。仲堪临北涧，僧彻啸南麓。师也摩其顶，千年缮性熟。无心弄神通，变化骇流俗。老态益婆娑，支离复拳曲。气作香炉云，声如石梁瀑。六朝栋梁材，摧朽何太速！
清	曹雪芹	《怡红快绿》	深庭长日静，两两出婵娟。绿蜡春犹卷，红妆夜未眠。凭栏垂绛袖，倚石护青烟。对立东风里，主人应解怜。
清	袁枚	《品画》	品画先神韵，论诗重性情。蛟龙生气尽，不若鼠横行。
清	朱彝尊	《鸳鸯湖棹歌　之七十七》	轻船三板过南亭，蚕女提笼两岸经。曲罢残阳人不见，阴阴桑柘石门青。
清	乾隆	《读项羽纪》	鹿走荒郊壮士追，蛙声紫色总男儿。拔山扛鼎兴何暴，齿剑辞骓志不移。天下不闻歌楚些，帐中唯见叹虞兮。故乡三户终何在？千载乌江不洗悲。
清	吴兆骞	《出关》	边楼回首削嶙峋，筚篥喧喧驿骑尘。敢望余生还故国，独怜多难累衰亲。云阴不散黄龙雪，柳色初开紫塞春。姜女石前频驻马，傍关犹是汉家人。?
清	纳兰性德	《如梦令》	纤月黄昏庭院，语密翻教醉浅。知否那人心？旧恨新欢相半。谁见？谁见？珊枕泪痕红泫。
清	纳兰性德	《玉泉十二韵》	地涌西山脉，名标禁御泉。百层飞作雨，万顷汇成渊。润下终归海，源高却自天。萦烟来树杪，带雪落云边。隐见瑶光曳，琤苁佩响传。红栋桥宛转，乌榜棹洄沿。星汉随湾泻，楼台倒影鲜。蛟龙蟠翠岛，雁鹜起琼田。镜面晶荧合，珠痕荡漾圆。翠流初放荇，娇拥半开莲。睿赏悬孤鉴，馀波溢九璇。那居真有庆，鱼藻在诗篇。
清	纳兰性德	《蝶恋花》	又到绿杨曾折处，不语垂鞭，踏遍清秋路。衰草连天无意绪，雁声远向萧关去。不恨天涯行役苦，只恨西风，吹梦成今古。明日客程还几许，沾衣况是新寒雨。
清	朱彝尊	《满庭芳》	雨盖飘荷，霜枝钉菊，满庭芳草萋萋。莫愁催送，香径手重携。叠取鸳鸯绣被，屏山近已分双栖。金簪拔，暗除了鸟，不用绕唐梯。低帷听细语，五湖心事，钗卜难稽。得雾深三里，花隔千溪。只是仙源无路，添惆怅残月荒鸡。绳河晓，黄姑织女，依旧水东西。
清	乾隆	《夏日题瀛台》	文轩梧竹倍凄清，座拥琳瑯爽自生。高处近天无暑气，人间此地是蓬瀛。水涵银海月为镜，苔点瑶阶石作枰。草木敷荣鱼鸟适，由来物物遂生成。
清	乾隆	《响屧廊》	夹径多长松，度松渐豁敞。伊昔构曲廊，夷光留屧响。屧响久不闻，春烟蒙蔓莽。小草设有知，云见人来往。
清	纳兰性德	《忆江南  宿双林禅院有感》	心灰尽，有发未全僧。风雨消磨生死别，似曾相识只孤檠，情在不能醒。摇落后，清吹那堪听。淅沥暗飘金井叶，乍闻风定又钟声，薄福荐倾城。
清	光绪	《宋神宗》	神宗本是英明主，安石原非侧媚臣。可惜有才偏执拗，终教新法病斯民。
清	龚自珍	《已亥杂诗 214》	男儿解读韩愈诗，女儿好读姜夔词。一家倘许圆鸥梦，昼课男儿夜女儿。
清	朱彝尊	《鸳鸯湖棹歌　之二十六》	梅花小阁两重阶，屈戍屏风六扇排。不及张铜炉在地，三冬长暖牡丹鞋。
清	乾隆	《杂诗》	水至清无鱼，人至察无徒，无鱼非水德，无徒势云孤。鱼岂离于水，潜渊转江湖，人岂离于世，适将他有图。知一贵知二，通变乃达常，不逆复不亿，抑亦先觉良。吹芋三百人，隐笑齐宣王。
清	乾隆	《获鹿再咏》	秋鹿合群正此时，乘闲偶尔试虞为。铁丸穿过牝先倒，药气存伤牡逸弛。不谓目精尚犹故，分颁众喜有如斯。苗凶一发歼其两，吉兆捷音希即披。
清	郑燮	《念奴娇 莫愁湖》	鸳鸯二字，是红闺佳话，然乎否否？多少英雄儿女态，酿出祸胎冤薮。前殿金莲，後庭玉树，风雨催残骤。卢家何幸，一歌一曲长久！即今湖柳如烟，湖云似梦，湖浪浓于酒。山下藤萝飘翠带，隔水残霞舞袖。桃叶身微，莫愁家小，翻借词人口。风流何罪？无荣无辱无咎。
清	龚自珍	《已亥杂诗 91》	北俊南孊气不同，少能炙轂老能聪。可知销尽劳生骨，即在方言两卷中。
清	曹雪芹	《金陵十二钗正册——贾元春》	二十年来辨是非，榴花开处照官闱。三春争及初春景，虎兔相逢大梦归。
清	龚自珍	《鹊踏枝》	漠漠春芜春不祝。藤刺牵衣，碍却行人路。偏是无情偏解舞，蒙蒙扑面皆飞絮。绣院深沉谁是主？一朵孤花，墙角明如许！莫怨无人来折取，花开不合阳春暮。
清	赵翼	《论诗》	满眼生机转化钧，天工人巧日争新。预支五百年新意，到了千年又觉陈。
清	纳兰性德	《秣陵怀古》	山色江声共寂寥，十三陵树晚萧萧。中原事业如江左，芳草何须怨六朝。
清	余楍	《中秋后一日曾青藜寓斋燕集》	昨宵对月今宵雨，两日阴晴不可凭。客里招邀常赖友，山中栖止但依僧。才高何必愁贫贱，时至无烦感废兴。几度浪浪檐际水，随风飘洒湿孤灯。
明	叶小鸾	《咏画屏美人（二首）》	庭雪初消月半钩，轻漪月色共相流。玉人斜倚寒无那，两点春山日日愁。
清	龚自珍	《已亥杂诗 152》	浙东虽秀太轻孱，北地雄奇或犷顽。踏遍中华窥两戎，无双毕竟是家山。
清	王士祯	《青玉峡》	庐南万古峡，常有野云封。朝来雷雨过，白日下飞龙。
清	龚自珍	《杂诗》	故人横海拜将军，侧立南天未蒇勋。我有阴符三百字，蜡丸难寄惜雄文。
清	蒋士铨	《水调歌头》	偶为共命鸟，都是可怜虫。泪与秋河相似，点点注天东。十载楼中新妇，九载天涯夫婿，首已似飞蓬。年光愁病里，心绪别离中。咏春蚕，疑夏雁，泣秋蛩。几见珠围翠绕，含笑坐东风。闻道十分消瘦，为我两番磨折。辛苦念梁鸿。谁知千里度，各对一灯红。
清	龚自珍	《已亥杂诗 271》	金釭花炉月如烟，空损秋闺一夜眠。报道妆成来送我，避卿先上木兰船。
宋	吴文震	《元石》	卷石之中有道存，岩岩气象峻于天。巍乎近取舜为法，早尔如群孔在前。跨六鳌头观戴极，出群龙首要承乾。圣门所重非科第，向上工夫合勉旃。
清	朱彝尊	《怨王孙 七夕》	一水填却双星如约。乞巧谁凭。诉愁君莫，知道呆女痴牛，肯怜不。悠悠岁月辞家者，孤眠且。此夕何夕也。碧梧小院风细，露槛同凭，昔年曾。
清	乾隆	《诗本》	诗本例分上下编，率当一百册余篇。丁年乐府补空白，戌岁盛京缀帙全。秋月春风景无问，山情水态句捐妍。即今祥禫游犹懒，月令搜吟拟阙填。
清	曾国藩	《忆弟二首》	忽忆他时襄水上，恶风半夜撼春雷。舟人捩舵声同泣，客子扶床面已灰。仰荷皇天全薄命，信知浮世等轻埃。汝今归去复何似？回首世途诚险哉。
清	朱彝尊	《桂殿秋》	思往事，渡江干。青娥低映越山看。共眠一舸听秋雨，小簟轻衾各自寒。
清	乾隆	《董邦达西湖图》	昔传西湖比西子，但闻其名知其美，夷光千古以上人，岂有真容遗后世。未见颜色贵耳食浪以湖山相比拟，湖山有知应不受，须翁何以答吾语。吁嗟吾因感世道，臧否雌黄率如此，岂如即景写西湖，图绘真形匪近似。岁维二月巡燕晋，留京结撰亲承旨，归来长卷已构成，俨置余杭在棐几。十景东西斗奇列，两峰南北争雄峙，晴光雨色无不宜，推敲好句难穷是。淀池水富惜无山，田盘山好诎于水，喜其便近每命游，具美明湖辄遐企。北门学士家临安，少长六一烟霞里，既得其秀忘其筌，呼吸湖山传神髓。此图岂得五合妙，绝妙真教拔萃矣，明年春月驻翠华，亲印证之究所以。
清	龚自珍	《已亥杂诗 260》	收拾风花倜荡诗，凌晨端坐一凝思。勉求玉体长生诀，留报金闺国士知。
清	朱彝尊	《解佩令·自题词集》	十年磨剑，五陵结客，把平生、涕泪都飘尽。老去填词，一半是，空中传恨。几曾围、燕钗蝉鬓？不师秦七，不师黄九，倚新声、玉田差近。落拓江湖，且分付、歌筵红粉。料封侯、白头无分！
清	纳兰性德	《浣溪沙》	身向云山那畔行。北风吹断马嘶声。深秋远塞若为情。一抹晚烟荒戍垒，半竿斜日旧关城。古今幽恨几时平。
清	陈维崧	《送蘧庵先生之广陵，并示宗定九，孙无言，汪》	十里珠帘，半城画艇，百年花月维扬。有君家丞相，梅岭旧祠堂。每到清明赛社，倾城士女，愁弄笙簧。只无情隋堤，舞腰还斗宫妆。扁舟上冢，听邻船、重话兴亡。奈石马嘶风，银蚕吊月，往迹全荒。我亦当年薄倖，曾吹过、一帽红香。问桃花认否，前度刘郎。
清	乾隆	《新正恭奉皇太后幸御园之作》	撰辰晓出凤城垣，烟市灯棚景物繁。甲午今年新甲子，春舆此日驻春园。璇霄瑞气霏银粟，姬室徽音奉寿萱。吉旦王师兹进剿，月闻三捷吁天恩。
清	乾隆	《白云寺小憩》	白云深处称禅栖，便访云关一觅题。密雪埋溪僧未扫，韶春入树鸟光啼。三间静室依然也，五载流阴亦迅兮。此去鹫峰应不远，玉丛林里望丹梯。
清	王士祯	《新滩》	兵书峡口石横流，怒敌江心万斛舟。蜀舸吴船齐著力，西陵前去赛黄牛。
清	朱彝尊	《鸳鸯湖棹歌　之五十一》	天星湖口好花枝，便过三春采未迟。蝴蜨双飞如可遂，教郎乞梦冷仙祠。
清	释敬安	《梦洞庭》	昨夜汲洞庭，君山青入瓶。倒之煮团月，还以浴繁星。一鹤从受戒，群龙来听经。何人忽吹笛，使我松间醒。
清	朱彝尊	《鸳鸯湖棹歌　之四十五》	比翼鸳鸯举棹回，双飞蝴蝶遇风开。生憎湖上鸬鹚鸟，百遍鱼梁晒翅来。
清	施闰章	《过湖北山家》	路回临石岸，树老出墙根。野水合诸涧，桃花成一村。呼鸡过篱栅，行酒尽儿孙。老矣吾将隐，前峰恰对门。
清	闵麟嗣	《黄龙寺》	万木乱参天，孤峰对铁船。客因看画至，寺以伏龙传。宝笈悲前代，薄团坐小年。松花吹不定，半落讲堂边。
清	吴伟业	《过淮阴有感》	登高怅望八公山，琪树丹崖未可攀。莫想阴符遇黄石，好将鸿宝驻朱颜。浮生所欠只一死，尘世无由拾九还。我本淮王旧鸡犬，不随仙去落人间。
清	梁启超	《纪事二十四首》	眼中既已无男子，独有青睐到小生。如此深恩安可负，当筵我几欲卿卿。
清	曾国藩	《次韵何廉昉太守感怀述事十六首》	江雪湖波路几千，壶头归葬事堪怜。铸金叩叩终何益？理玉深深不计年。夜月一钩凉蕙帐，春风十万散榆钱。神灵甲马如相助，莫造愁人叹逝川。
清	梁启超	《东归感怀》	极目中原幕色深，蹉跎负尽百年心。那将涕泪三千斛，换得头颅十万金。鹃拜故林魂寂寞，鹤归华表气萧森。恩仇稠叠盈怀抱，抚髀空为梁父吟。
清	纳兰性德	《虞美人》	黄昏又听城头角，病起心情恶。药炉初沸短檠青，无那残香半缕恼多情。多情自古原多病，清镜怜清影。一声弹指泪如丝，央及东风休遣玉人知。
清	洪秀全	《金鸟诗》	鸟向晓兮必如我，太平天子事事可；身照金鸟灾尽消，龙虎将军都辅佐。
清	方文	《太湖避兵》	将近枫桥路，唯闻人语喧。北来兵肆掠，东去艇皆奔。震泽烟波迥，高秋风雨繁。此时期免患，艰苦复何论。
清	朱彝尊	《洞仙歌》	谢娘春晓，借贫家螺黛。须拗花枝与伊戴。傍妆台，见了已慰相思。原不分，云母船窗同载。丛祠灯火下，暗祝心期，众里分明并侬拜。尽说比肩人，目送登舻，香渐辣晚风罗带。信柔橹，呕哑拨鱼衣，分燕尾溪流，赤栏桥外。
清	曾国藩	《雨》	稍稍车尘隔，安闲一闭门。高歌亦未辍，骤雨方此喧。宿雾依城静，低云人树昏。空庭储盛水，容易即江村。
清	方文	《都下竹枝词》	自古长安似弈棋，一番客到一番悲。许多大老休官去，几个名娼又嫁谁？
清	陈文述	《夏日杂诗》	水窗低傍画栏开，枕簟萧疏玉漏催。一夜雨声凉到梦，万荷叶上送秋来。
清	龚自珍	《已亥杂诗 184》	小楼青对凤凰山，山影低徊黛影间。今日当窗一奁镜，空王来证鬓丝班。
清	方文	《三月十九日作》	野老难忘故国恩，年年恸哭向江门。南徐郭外三停棹，北固山头独怆魂。流水滔滔何日返，遗民落落几人存。钱生未死重相见，双袖龙钟尽血痕。
清	康有为	《闻意索三门湾以兵轮三艘迫浙江有》	凄凉白马市中箫，梦入西湖数六桥。绝好江山谁看取？涛声怒断浙江潮。
清	龚自珍	《已亥杂诗 74》	登乙科则亡姓氏，官七品则亡姓氏。夜奠三十九布衣，秋灯忽吐苍虹气。
清	查慎行	《初入黔境土人皆居悬岩峭壁间缘梯上下与猿猱》	巢居风俗故依然，石穴高当万木颠。几地流移还有伴，旧时井灶断无烟。余生兵革逃难稳，绝塞田畴瘠可怜。为报长官宽赋敛，猕猿家息久如悬。
清	冒襄	《和阮亭《秋柳》诗原韵》	南浦西风合断魂，数枝清影立朱门。可知春去浑无迹，忽地霜来渐有痕。家世凄凉灵武殿，腰肢憔悴莫愁村。曲中旧侣如相忆，急管哀筝与细论。
清	董士锡	《虞美人》	韶华争肯偎人住？已是滔滔去。西风无赖过江来，历尽千山万水几时回？秋声带叶萧萧落，莫响城头角！浮云遮月不分明，谁挽长江一洗放天青？
清	张问陶	《梅花》	野鹤闲云寄此生，暗香真到十分清。转怜桃李无颜色，独抱冰霜有性情。赠我诗难应束手，笑他人俗也知名。开迟才觉春风暖，先听流莺第一声。
清	吴伟业	《追悼》	秋风萧索响空帏，酒醒更残泪满衣。辛苦共尝偏早去，乱离知否得同归。君亲有愧吾还在，生死无端事总非。最是伤心看稚女，一窗灯火照鸣机。
清	金农	《过小孤山》	古县萧条对岸开，大江行色榜人催。水多风处轻抬眼，浮出青山似覆杯。
清	朱彝尊	《大孤册神祠（集唐）》	川上晚萧萧（张谔）楚地连山寂寥（李嘉）女萝山鬼语相邀（李相隐）青山暮暮朝朝（刘长卿）樵子众师几家住（皇甫冉）鸳鸯一处两处（皮日休）潮至浔阳回去（张谜）风凄凄兮夜雨（王维）
清	谭嗣同	《江行》	野犬吠丛薄，深林知有村。岸荒群动寂，月缺暝烟昏。渔火随星出，云帆夹浪奔。橹声惊断梦，摇曳起江根。
清	纳兰性德	《柳枝词》	池上闲房碧树围，帘纹如彀上斜晖。生憎飞絮吹难定，一出红窗便不归。
清	曹雪芹	《杏帘在望》	杏帘招客饮，在望有山庄。菱荇鹅儿水，桑榆燕子梁。一畦春韭绿，十里稻花香。盛世无饥馁，何须耕织忙。
清	曾国藩	《岁暮杂感十首》	芒鞋镇日踏春还，残腊将更却等闲。三百六旬同逝水，四平涂里说家山。缁尘已自沾京雒，羌笛何须怨玉关。为报南来新雁到，故乡消息在云间。
清	乾隆	《题宋院本金陵图》	几经富庶几离乱，富庶欢娱离乱愁。只有秦淮一片月，溶溶无意照千秋。
清	倪仁吉	《题宫意图》	调入苍梧斑竹枝，潇湘渺渺水云思。听来记得华清夜，疏雨梧桐独坐时。
清	陈维崧	《秋感》	夜来几阵西风，匆匆偷换人间世。凄凉不为，秦宫汉殿，被伊吹碎。只恨人生，些些往事，也成流水。想排花露井，桐英永巷，青骢马，曾经系。光景如新宛记，记瑶台、相逢姝丽。微烟淡月，回廊复馆，许多情事。今日重游，野花乱蝶，迷濛而已。愿天公还我，那年一带，玉楼银砌。
清	吴琪	《送别》	雪意满芳洲，苍山引去舟。霜风醒客梦，笳月起边愁。万里从军急，孤身倚剑游。家园落日里，莫上最高楼。
清	陈维崧	《汴京怀古（夷门）》	坏堞崩沙，人说道：古夷门也。我到日、一番凭吊，泪同铅泻。流水空祠牛弄笛，斜阳废馆风吹瓦。买道旁浊酒酹先生，班荆话。摄衣坐，神闲暇；北向刭，魂悲诧。行年七十矣，翁何求者？四十斤椎真可用，三千食客都堪骂。使非公万骑压邯郸，城几下。
清	紫静仪	《秋分日忆用济》	遇节思吾子，吟诗对夕曛。燕将明日去，秋向此时分。逆旅空弹铗，生涯只卖文。归帆宜早挂，莫待雪纷纷。
清	曾国藩	《题公牍》	官儿尽大有何荣？字数太多看不清。减去数行重刻过，留教他日作铭旌。
清	龚自珍	《已亥杂诗 87》	故人横海拜将军，侧立南天未蕆勋。我有阴符三百字，蜡丸难寄惜雄文。
清	袁枚	《听诗叟》	底事听诗听不清，此翁耳壳欠分明。拟携谢朓惊人句，来向青天颂数声。
清	王允皙	《梅花》	茆屋苍苔岂有春？翛然曾不步逡巡。自家沦落犹难管，只管吹香与路人。
清	阎尔梅	《游高阳里》	四野红霜牧笛愁，悲风蹈厉卷河流。高阳里在无人醉，广武坟凋几树秋。作客长眠芦絮榻，寻僧闲坐菊花楼。田家不解神何氏，操一豚蹄祝满篝。
清	乾隆	《阅古楼》	宝笈三希萃法珍，好公天下寿贞珉。楼飞四面开屏障，神聚千秋作主宾。不杂嬴刘夸博广，略存魏晋要精真。游丝灯影参元契，大块文章沆瀣津。
清	陈维崧	《秣陵怀古》	红板桥头，锦衣仓北，金陵从古皇州。记离宫墙外，年少曾游。忽听九重仙乐，东风细细度龙楼。依稀认，宁王玉笛，贺老箜篌。悠悠，南朝风景，看几遍桃红，白了人头。算刘郎易老，嬴女难留。三十六宫何在？斜阳外、隐隐离愁。伤心极，后湖菱蔓，一片渔舟。
清	朱彝尊	《婆罗门令 九日》	渠去日一帆春水。侬到日也一帆秋水。怪道相逢，翻不是相期地。无一语，只当相逢未。霜风紧，霜叶脆。上危梯，九日层楼倚。楼头纵得潜携手，催去也，怨鹦鹉红嘴。别时真惜，住也无计。此恨绵绵，讵已每遇登高会，便洒登高泪。
清	曹雪芹	《元宵灯谜》	朝罢谁携两袖烟？琴边衾里无两缘。哓筹不用鸡人报，五更无烦侍女添。焦首朝朝还暮暮，煎心日日复年年。光阴荏苒须当惜，风月阴晴任变迁。
清	陈维崧	《乞巧同蘧庵先生赋》	碧云耿耿，见银河低泻。人在针楼曝衣罢。告天孙、臣本屠钓江东，疏拙甚，愿以蛛丝巧借。天孙含笑答：见事卿迟，大抵聪明让聋哑。试看古今来，刘项孙曹，都留作、残编闲话。只赐汝狂騃倍常年，好烂醉高歌，花天月夜。
清	朱彝尊	《洞仙歌》	花糕九日，缀蛮王狮子。圆菊金铃鬓边媚。向闲房密约，三五须来，也不用青雀先期飞至。恩深容易怨，释怨成欢，浓笑怀中露深意，得个五湖船，雉妇渔师，算随处可称乡思。笑恁若伊借人看，留市上金钱，尽赢家计。
清	吴伟业	《中秋看月有感》	今年京口月，犹得杖藜看。暂息干戈易，重经少壮难。江声连戍鼓，人影出渔竿。晚悟盈亏理，愁君白玉盘。
清	乾隆	《登凤凰楼再依李白凤凰台韵》	谪仙当日事狂游，槌碎黄鹤夸风流。有无较版则且置，格高兴逸吞山邱。故宫登楼名偶似，远眺欲见蓬瀛洲。陡思我祖开创艰，守成予责增惕愁。
清	顾炎武	《秋山》	秋山复秋水，秋花红未已。烈风吹山冈，磷火来城市。天狗下巫门，白虹属军垒。可怜壮哉县，一旦生荆杞。归元贤大夫，断脰良家子。楚人固焚麇，庶几歆旧祀。勾践栖山中，国人能致死。叹息思古人，存亡自今始。
清	曹雪芹	《红楼梦十二曲——引子》	开辟鸿蒙，谁为情种？都只为风月情浓。奈何天，伤怀日，寂寥时，试遣愚衷。因此上演出这悲金悼玉的红楼梦。
清	陈维崧	《岁暮杂忆》	江南忆，罨画最风流。白屋山腰烟内市，红兰水面雨中楼。楼上漾帘钩。
清	朱彝尊	《增字渔家傲》	百蝶仙裙风易袅。藕覆低垂，浅露惊鸿爪。元夕初过寒尚峭。呼别棹，雪花点点轻帆杪。别院羊灯收未了。高揭珠帘，特地留人照。众里偏他回避早。猜不到，罗帏昨夜曾双笑。
清	谭嗣同	《晨登衡岳祝融峰》	身高殊不绝，四顾乃无峰。但有浮云度，时时一荡胸。地沉星尽没，天跃日初熔。半勺洞庭水，秋寒欲起龙。
清	曾国藩	《莫过竹如》	维摩元未病，子把空复疑。薄暮还相访，经旬系我思。深谈四壁静，交道一灯知。天毕看西下，来归亦未迟。
清	龚自珍	《已亥杂诗 261》	绝色呼他心未安，品题天女本来难。梅魂菊影商量遍，忍作人间花草看。
清	谭嗣同	《似曾诗》	无端过去生中事，兜上朦胧业眼来。灯下髑髅谁一剑，尊前尸冢梦三槐。金裘喷血和天斗，云竹闻歌匝地哀。徐甲傥容心忏悔，愿身成骨骨成灰。
清	纳兰性德	《明月棹孤舟  海淀》	一片亭亭空凝伫。趁西风霓裳偏舞。白鸟惊飞，菰蒲叶乱，断续浣纱人语。丹碧驳残秋夜雨。风吹去采菱越女。辘轳声断，昏鸦欲起，多少博山情绪。
清	乾隆	《剑池》	山川宇宙来便有，岂信剑飞画作岩。四字宣尼曾不语，惜哉佳境溷愚凡。
清	郑燮	《咏雪》	一片两片三四片，五六七八九十片。千片万片无数片，飞入梅花都不见。
清	曾国藩	《送孙芝房使贵州二首》	六年陈迹君能记，病骨秋风入剑关。曾洗人天清净眼，饱看巴蜀怪奇山。君今岩壑搜群玉，自有光芒照百蛮。不似老夫徒碌碌，昆冈一网手空还。
清	陈维崧	《奉赠蘧庵先生》	识得词仙否？起从前、欧苏辛陆，为先生寿。不是花颠和酒恼，豪气轩然独有。要老笔、万花齐绣。掷碎琵琶今破面，好香词污汝诸伶手。笑余子，徒雕镂。秦宫汉殿描难就。矗中原、怒涛似箭，断崖如臼。我有铜人千行泪，扑地狮儿腾吼。声撼落、橘中棋叟。鹤发鸡皮人莫笑，忆华年、曾奉西宫帚。家本住，金台口。
清	陈维崧	《清明感旧》	正轻阴做来寒食，落花飞絮时候。踏青队队嬉游侣，只我伤心偏有。休回首，新添得、一堆黄土垂杨后。风吹雨溜。记月榭鸣筝，露桥吹笛，说着也眉皱。十年事，此意买丝难绣。愁容酒罢微逗。从今纵到岐王宅，一任舞衣轻斗。君知否？两三日、春衫为汝重重透。啼多人瘦。定来岁今朝，纸钱挂处，颗颗长红豆。
清	龚自珍	《已亥杂诗 28》	不是逢人苦誉君，亦狂亦侠亦温文。照人胆似秦时月，送我情如岭上云。
清	魏源	《寰海后十首》	曾闻兵革话承平，几见承平话战争？鹤尽羽书风尽檄，儿谈海国婢谈兵。梦中疏草苍生泪，诗里莺花稗史情。官匪拾遗休学社，徒惊绛灌汉公卿。
宋	杜濬之	《述志》	宁往百里步，曲木不可息。宁忍三日饿，邪蒿不可食。虽云食息顷，便分淑与慝。志士当暮年，闻道转历历。要使此一身，如琢复如滌。整冠与纳履，微嫌费疏剔。未若瓜李地，绝不见吾迹。
清	郑燮	《念奴娇 方景两先生庙》	乾坤欹侧，藉豪英几辈，半空撑住。千古龙逢源不死，七窍比干肺腑。竹杖麻衣，朱袍白刃，朴拙为艰苦。信心而出，自家不解何故。也知稷契皋夔，闳颠散适，岳降维申甫。彼自承平吾破裂，题目原非一路。十族全诛，皮囊万段，魂魄雄而武。世间鼠辈，如何妆得老虎！
清	项鸿祚	《减字木兰花 春夜闻隔墙歌吹声》	阑珊心绪，醉依绿琴相伴祝。一枕新愁，残夜花香月满楼。繁笙脆管，吹得锦屏春梦远。只有垂杨，不放秋千影过墙。
清	王士祯	《真州绝句》	江干多是钓人居，柳陌菱塘一带疏。好是日斜风定后，半江红树卖鲈鱼。
清	龚自珍	《已亥杂诗 93》	金銮并砚走龙蛇，无分同探阆苑花。十一年来春梦冷，南游且吃玉川茶。
清	龚自珍	《已亥杂诗 35》	丱角春明入塾年，丈人摩我道崭然。恍从魏晋纷纭后，为溯黄农浩渺前。
清	龚自珍	《已亥杂诗 242》	谁肯甘心薄幸名，南艤北驾怨三生。劳人只有空王谅，那向如花辨得明。
清	吴嘉纪	《绝句》	白头灶户低草房，六月煎盐烈火旁。走出门前炎日里，偷闲一刻是乘凉。
清	洪秀全	《毁冯云山书馆中偶像》	神天之外更无神，何故愚顽假作真！只为本心浑天却，焉能超出在凡尘。
清	纪昀	《富春至严陵山水甚佳》	浓似春云淡似烟，参差绿到大江边。斜阳流水推蓬坐，翠色随人欲上船。
清	乾隆	《清凉山》	雪蹊历历度桥踪，白玉层梯认碧松。春月景殊秋月景，下方钟和上方钟。得教触目清裁别，间复翘心韵重。只有清凉无改度，迎人翠掩五云峰。
清	朱彝尊	《柳梢青》	回雁书迟，烧灯时候，尚促归期。兽锦梭抛，鲛珠泪尽，也忒相思。彩云天远瑶姬，便不管人间别离。约指轻弡，熏香小像，都悔还伊。
清	笪重光	《玉帘泉》	谁识银河水作帘，金轮峰下影长悬。和烟笼月时开卷，带雨迎风有正偏。海燕春寒窥复去，石萝秋老断还牵。游人莫羡康王谷，陆羽茶经久失传。
清	朱彝尊	《鸳鸯湖棹歌　之九十五》	父老禾兴旧馆前，香（禾亢）熟后话丰年。楼头沽酒楼外泊，半是江淮贩米船。
清	朱彝尊	《鸳鸯湖棹歌　之四十六》	龙香小柄琵琶弯，切玉玲珑约指环。试按花深深一曲，海棠开后望郎还。
清	计东	《宣府逢立秋》	秋气吾所爱，边城太早寒。披裘三伏惯，拥被五更残。风自长城落，天连大漠宽。摩霄羡鹰隼，健翮尔飞搏。
清	黄遵宪	《今别离》	别肠转如轮，一刻既万周。眼见双轮驰，益增中心忧。古亦有山川，古亦有车舟。车舟载离别，行止犹自由。今日舟与车，并力生离愁。明知须臾景，不许稍绸缪。钟声一及时，顷刻不少留。虽有万钧柁，动如绕指柔。岂无打头风？亦不畏石尤。送者未及返，君在天尽头。望影倏不见，烟波杳悠悠。去矣一何速？归定留滞不。所愿君归时，快乘轻气球。朝寄平安语，暮寄相思字。驰书迅已极，云是君所寄。既非君手书，又无君默记。虽署花字名，知谁箝缗尾？寻常并坐语，未遽悉心事。况经三四译，岂能达人意？只有班班墨，颇似临行泪。门前两行树，离离到天际。中央亦有丝，有丝两头系。如何君寄书，断续不时至？每日百须臾，书到时有几？一息不相闻，使我容颜悴。安得如电光，一闪至君旁？开函喜动色，分明是君容。自君镜奁来，入妾怀袖中。临行剪中衣，是妾亲手缝。肥瘦妾自思，今昔得毋同？自别思见君，情如春酒浓。今日见君面，仍觉心忡忡。揽镜妄自照，颜色桃花红。开箧持赠君，如与君相逢。妾有钗插鬓，君有襟当胸。双悬可怜影，汝我长相从。虽则长相从，别恨终无穷。对面不解语，若隔山万重。自非梦来往，密意何由通？汝魂将何之？欲与君追随。飘然渡沧海，不畏风波危。昨夕入君室，举手搴君帷。披帷不见人，想君就枕迟。君魂倘寻我，会面亦难期。恐君魂来日，是妾不寐时。妾睡君或醒，君睡妾岂知？彼此不相闻，安怪常参差。举头见明月，明月方入扉。此时想君身，侵晓刚披衣。君在海之角，妄在天之涯。相去三万里，昼夜相背驰。眠起不同时，魂梦难相依。地长不能缩，翼短不能飞。只有恋君心，海枯终不移。海水深复深，难以量相思。
清	魏源	《三叠泉》	渴虹倒吸西江水，万丈老龙飞不起。三奋三坠下无底，喷为雨雹风霆诡。一练三帘万玉珠，奋迅奔腾十数里。水石昼夜万訇，双崖铁立殷空。日月万古照不到，一峡终年烟雾里。数尺短松千尺苔，山深六月寒苍。不知何人暗相报，遂令闯破混沌死。至今山灵怒游客，百步飞霖射衣履。山非山，水非水，仙非仙，鬼非鬼，回头洞口云扃矣，千秋万岁何时启？
清	屈大均	《长亭怨 与李天生冬夜宿雁门关作》	记烧烛、雁门高处。积雪封城，冻云迷路。添尽香煤，紫貂相拥、夜深语。苦寒如许，难和尔、凄凉句。一片望乡愁，饮不醉，垆头驼乳。无处，问长城旧主，但见武灵遗墓。沙飞似箭，乱穿向，草中狐兔。那能使、口北关南、更重作，并州门户。且莫吊沙场，收拾秦弓归去。
清	曾国藩	《秋怀诗五首》	吾爱耶夫子，古之三益者。凿凿攻我瑕，不随世人哑。薄俗等文章，吾亦事苟且。赫赫扬子云，末途裂如瓦。再拜谢援人，斤斧行可舍！
清	顾梦游	《同安道中见红叶，时冬深矣，有怀今度》	望望苍山登复登，梅村桕坞一层层。如春天气忘归客，忽乱乡心到孝陵。
明	叶小鸾	《将授戒再呈泐师》	弱水安能制毒龙，竿头一转拜师功。从今别却芙容主，承侍猊座沐下风。
清	龚自珍	《已亥杂诗 23》	荒村有客抱蠹鱼，万一谈经引到渠。终胜秋燐无姓氏，沙涡门外五尚书。
清	黄遵宪	《和钟西耘庶常德祥律门感怀诗》	鸾声阁道碾安车，元老相从话踦闾。未雨绸缪彻桑土，御冬旨蓄备桃诸。借筹幸辟同文馆，警鼓惊传奔命书。相戒鲂鱮休出入，吞声私泣过河鱼。
清	梁启超	《浪淘沙　》	燕子旧人家，枨触年华。锦城春尽又飞花。不是浔阳江上客，休听琵琶。轻梦怕愁遮，云影窗纱。一天浓絮太亏他。镇日飘零何处也，依旧天涯。
清	梁启超	《贺新郎　》	昨夜东风里。忍回首、月明故国，凄凉到此。鹑首赐秦寻常梦，莫是钧天沈醉。也不管、人间憔悴。落日长烟关塞黑，望阴山铁骑纵横地。汉帜拔，鼓声死。物华依旧山河异。是谁家、庄严卧榻，尽伊鼾睡。不信千年神明胄，一个更无男子。问春水、干卿何事？我自伤心人不见，访明夷别有英雄泪。鸡声乱，剑光起。
近代	文廷式	《夜坐向晓》	遥夜苦难明，他洲日方午。一闻翰音啼，吾岂愁风雨！
清	龚自珍	《已亥杂诗 169》	劘之道义拯之难，赏我出处好我书。史公副墨问姓氏，屈指首寄虬髯吴。
清	陈维崧	《泥莲庵夜宿，同子万弟与寺僧闲话（庵外有白》	倦客心情，况遇着、秋院捣衣时节。惆怅侧帽垂鞭，凝情伫寥泬。三间寺、水窗斜闭，一声磬、林香暗结。且啜茶瓜，休论尘世，此景清绝。询开士、杖锡何来？奈师亦江东旧狂客。惹起南朝零恨，与疏钟呜咽。有多少、西窗闲话，对禅床、剪烛低说。渐渐风弄莲衣，满湖吹雪。
清	朱彝尊	《鸳鸯湖棹歌　之六十八》	阿侬家住秦溪头，日长爱棹横湖舟。沾云寺东花已放，义妇堰南春可游。
清	朱彝尊	《鸳鸯湖棹歌　之八十三》	蕲王战舰已无踪，娄相高坟启旧封。曾见朋游南渡日，北山堂外九株松。
清	顾炎武	《海上》	南营乍浦北南沙，终古提封属汉家。万里风烟通日本，一军旗鼓向天涯。楼船已奉征蛮敕，博望空乘泛海槎。愁绝王师看不到，寒涛东起日西斜。
清	纳兰性德	《浣溪沙》	伏雨朝寒悉不胜，那能还傍杏花行。去年高摘斗轻盈。漫惹炉烟双袖紫，空将酒晕一衫青。人间何处问多情。
清	乾隆	《题史可法像》	纪文已识一篇笃，予谥仍留两字芳。凡此无非励臣节，监兹可不慎君纲。象斯睹矣牍斯抚，月与霁而风与光。井命复书书卷内，千秋忠迹表维扬。
清	李鸿章	《赴试途中有感》	黄河泰岱势连天，俯看中流一点烟。此地尽能开眼界，远行不为好山川。陆机入洛才名振，苏轼来游壮志坚。多谢咿唔穷达士，残年兀坐守遗编。
清	朱彝尊	《南歌子》	忍泪潜窥镜，催归懒下阶。临去不胜杯。为郎回一盼，强兜鞋。
清	乾隆	《喜鹊》	喜鹊声唶唶，俗云报喜鸣。我属望雨候，厌听为呼晴。
清	曾国藩	《岁暮杂感十首》	为臧为否两磋跎，搔首乾坤踏踏歌。万事拼同骈拇视，浮生无奈茧丝多。频年踪迹随波活，大半光阴被墨磨。匣里龙泉吟不住，问予何日斫蛟鼍。
清	曾国藩	《废邱关》	项王西入关，叱咤何雄哉！鼻息撼山岳，号令如轰雷。分茅割大地，驾驭英雄才。六王既立后，三将还西来。降臣剖符竹，洪度方洞开。废邱亦善地，百里辟蒿莱。桓桓章将军，仡仡貔虎材。奸竖主帷幄，大将终疑猜。望夷不足惜，此类良可哀。行人一长叹，万壑悲风回。
清	顾梦游	《腊八日水草庵即事》	清水塘边血作磷，正阳门外马生尘。只应水月无新恨，且喜云山来故人。晴腊无如今日好，闲游同是再生身。自伤白发空流浪，一瓣香消泪满巾。
清	蒋士铨	《江泛》	二百里江光，群山绕建康。滔滔随眼白，荡荡接天黄。战骨多沉海，芦花又戴霜，六朝先后灭，何处说兴亡！
清	朱彝尊	《好事近》	往事记山阴，风雪镜湖残腊。燕尾香缄小字，十三行封答。中央四角百回看，三岁袖中纳。一自凌波去后，怅神光难舍。
清	吴嘉纪	《九日寄徐式家》	清波晃荡荻花齐，徙倚衡门独杖藜。家在水中霜降早，船行林半鹭飞低。凶年酒贵乡人醒，返照村空寡妇啼。浦溆黄昏君不见，凉风衰柳思凄凄。
清	朱彝尊	《鸳鸯湖棹歌　之二十四》	怀家亭馆相家湖，雪艇风阑近已芜。犹有白蘋香十里，生来黄蚬蛤蜊粗。
清	龚自珍	《已亥杂诗 218》	随身百轴字平安，身世无如屠钓宽。耻学赵家臣宰例，归来香火乞祠官。
清	纳兰性德	《采桑子》	明月多情应笑我，笑我如今，孤负春心，独自闲行独自吟。近来怕说当时事，结编兰襟。月浅灯深，梦里云归何处寻？
清	梁启超	《水调歌头　》	拍碎双玉斗，慷慨一何多。满腔都是血泪，无处着悲歌。三百年来王气，满目山河依旧，人事竟如何？百户尚牛酒，四塞已干戈。千金剑，万言策，两蹉跎。醉中呵壁自语，醒后一滂沱。不恨年华去也，只恐少年心事，强半为销磨。愿替众生病，稽首礼维摩。
清	龚自珍	《已亥杂诗 187》	云英未嫁损华年，心绪曾凭阿母传。偿得三生幽怨否，许侬亲对玉棺眠。
清	龚自珍	《已亥杂诗 156》	家住钱塘四百春，匪将门阀傲江滨。一州典故闲征遍，撰杖观涛得几人。
清	梁启超	《纪事二十四首》	青衫红粉讲筵新，言语科中第一人。座绕万花听说法，胡儿错认是乡亲。
清	纳兰性德	《记征人语》	边月无端照别离，故园何处寄相思。西风不解征人语，一夕萧萧满大旗。
清	龚自珍	《夜坐其一》	春夜伤心坐画屏，不如放眼入青冥。一山突起丘陵妒，万籁无言帝座灵。塞上似腾奇女气，江东久陨少微星。从来不蓄湘累问，唤出嫦娥诗与听。
清	余怀	《戊申看花诗》	寺对钟陵第一峰，娑罗树下午阴浓。此身飘泊莺花海，踏遍蓬山仗短筇。
清	乾隆	《秦淮歌》	祖龙东巡压王气，通淮凿断方山埭。痴心虑后五百年，讵知亡秦在二世。长源因此名秦淮，萦纡建业达水隈。时塞时疏异沿革，秣陵终免淮为灾。六朝往事难寻迹，王谢燕飞谁氏宅。风流江令倦游归，惟见秦淮依旧碧。杨吴窃据筑金陵，清波溶溶乃贯城。十六红桥夹两岸，蜀娇越艳扬新声。千金买笑轻一掷，缠头锦是寒女织。会称盒子斗新奇，薛鸭袁羊饤珍食。而今功令禁俳倡，歌楼舞馆都荒凉。烟花丽景纵逊昔，瘅邪敦朴诚良方。
清	谭嗣同	《除夕感怀》	断送古今惟岁月，昏昏腊酒又迎年。谁知羲仲寅宾日，已是共工缺陷天。桐待凤鸣心不死，泽因龙起腹难坚。寒灰自分终消歇，赖有诗兵斗火田。
清	朱彝尊	《鸳鸯湖棹歌　之二十五》	学绣女儿行水浔，遥看三塔小如针。并头菡萏双飞翼，记取挑丝色浅深。
清	朱彝尊	《鹊桥仙》	辛夷花落，海棠风起，朝雨一番新过。狸奴去后绣墩温，且伴我日长闲坐。笑言也得，欠伸也得，行处丹鞋婀娜。簸钱斗草已都输，问持底今宵偿我。
清	龚自珍	《已亥杂诗 51》	客星??照天潢，许署头衔著作郎。翠墨未干仙字蚀，云烟半榻掖门旁。
清	林则徐	《出嘉峪关感赋》	严关百尺界天西，万里征人驻马蹄。飞阁遥连秦树直，缭垣斜压陇云低。天山巉削摩肩立，瀚海苍茫入望迷。谁道崤函千古险？回看只见一丸泥。
清	纳兰性德	《采桑子》	海天谁放冰轮满，惆怅离情。莫说离情，但值良宵总泪零。只应碧落重相见，那是今生。可奈今生，刚作愁时又忆卿。
清	朱彝尊	《晓入郡城》	轻舟乘间入，击缆坏篱根。古道横边马，孤城闭水门。星含兵气动，月傍晓烟昏。辛苦乡关路，重来断客魂。
清	李鸿章	《赴试途中有感》	骊歌缓缓度离筵，正与亲朋话别天。此去但教磨铁砚，再来唯望插金莲。即今馆阁需才日，是我文章报国年。览镜苍苍犹未改，不应身世久迍邅。
清	乾隆	《平湖秋月》	春水初生绿似油，新蛾泻影镜光柔。待予重命行秋棹，饱弄金波万里流。
宋	杜濬之	《示故人》	在家同匏系，游子似箨飞。昔分参与商，今作埙与篪。感子意气殊，顾我齿发非。茅屋正萧萧，野花亦离离。无酒水可饮，无饭黍可炊。杲杲看朝阳，连连弄夕晖。男儿重交好，雪霜以为期。
清	乾隆	《回思一律》	践阼回思廿五岁，朝班较我岁都多。匆匆卌八春秋阅，忽忽康雍文武磨。几个老臣用由我，其余在列长于他。蓦然自问率兴事，蒿目焦心愧若何。
清	宋湘	《说诗》	学韩学杜学髯苏，自是排场与众殊。若使自家无曲子，等闲铙鼓与笙芋。
清	乾隆	《题郭知达集九家注杜诗》	平生结习最于诗，老杜真堪作我师，书出曾锓实郭集，本仍宝庆及淳熙。九家正注宜存耳，余氏支辞概去之，适以遗编搜四库，乃斯古刻见漕司。希珍际遇殊惊晚，尤物闇章固有时，重以琳琅续天禄，机闲万遍读何辞。
清	李鸿章	《舟夜苦雨》	一月天何醉，四山云若痴。潮添积雨后，春到寒江迟。梦觉客衾薄，灯昏邻笛悲。流年孤艇送，不觉鬓丝丝。
清	纳兰性德	《木兰词》	人生若只如初见。何事秋风悲画扇。等闲变却故人心。却道故人心易变。骊山语罢清宵半。泪雨零铃终不怨。何如薄幸锦衣郎。比翼连枝当日愿。
清	曾国藩	《送孙芝房使贵州二首》	妙年作赋动明光，又策星轺赴夜郎。文采边陬瞻泰斗，仪容寸步中宫商。沈湘过访三闾庙，宛叶行经百战场。定有新诗传万口，归来吾与解奚囊。
清	乾隆	《家鹤》	家鹤唳松荫，声凄故不扬，野雁叫洲渚，春宇随翱翔。胡为凌云姿，逊彼栖芦行，由来受羁束，只为饱稻粱。垂飞翅己剪，待饲颈空长，弹舌吊水月，念结烟霞乡。世事有如此，对之增慨慷。
清	龚自珍	《已亥杂诗 34》	猛龙当年入海初，婆娑曾否有仓佉。祇今旷劫重生后，尚识人间七体书。
清	顾炎武	《古北口》	雾灵山上杂花生，山下流泉入塞声。却恨不逢张少保，碛南犹筑受降城。
清	吴伟业	《圆圆曲》	鼎湖当日弃人间，破敌收京下玉关，恸哭六军俱缟素，冲冠怒为红颜。红颜流落非吾恋，逆贼夭亡自荒宴。电扫黄巾定黑山，哭罢君亲再相见。相见初经田窦家，侯门歌舞出如花。许将戚里箜篌伎，等取将军油壁车。家本姑苏浣花里，圆圆小字娇罗绮。梦向夫差苑里游，宫娥拥入君王起。前身合是采莲人，门前一片横塘水。横塘双桨去如飞，何处豪家强载归。此际岂知非薄命，此时唯有泪沾衣。薰天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉？白晰通侯最少年，拣取花枝屡回顾。早携娇鸟出樊笼，待得银河几时渡？恨杀军书抵死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，强呼绛树出雕阑。若非壮士全师胜，争得蛾眉匹马还？蛾眉马上传呼进，云鬟不整惊魂定。蜡炬迎来在战场，啼妆满面残红印。专征萧鼓向秦川，金牛道上车千乘。斜谷云深起画楼，散关月落开妆镜。传来消息满江乡，乌桕红经十度霜。教曲伎师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时只受声名累，贵戚名豪竞延致。一斛明珠万斛愁，关山漂泊腰肢细。错怨狂风飏落花，无边春色来天地。尝闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，代红妆照汗青。君不见馆娃初起鸳鸯宿，越女如花看不足。香径尘生乌自啼，屧廊人去苔空绿。换羽移宫万里愁，珠歌翠舞古梁州。为君别唱吴宫曲，汉水东南日夜流！
清	曾国藩	《桂湖五首》	十里荷花海，我来吁已迟。小桥通野港，坏艇卧西陂。曲岸能藏鹭，盘涡尚戏龟。倾城游女盛，好是采莲时。
清	刘城	《寄白门余澹心怀》	重问当年旧六朝，干戈经处可萧骚。隐囊塵尾应零落，石阙华林自寂寥。白板扉存知尔在，黑头公贵有人骄。孝标著论交堪绝，犹向兰心说梦蕉。
清	曹雪芹	《第二回回头诗》	一局输赢料不真，香销茶尽尚逡巡。欲知目下兴衰兆，须问旁观冷眼人。
清	乾隆	《文征明山水》	凭栏俯层阁，空阔恰怡神。祛暑松荫老，点秋枫叶新。高山森荦峃，流水净涟沦。佳客携琴至，应为同调人。
清	袁树	《无题》	碧桃花下访临邛，含笑开门有病容。带一分愁情更好，不多时别兴尤浓。枕衾先自留虚席，衣扣迟郎解内重。亲举纤纤偎颊看，分明不是梦中逢。
清	袁枚	《寄聪娘》	一枝花对足风流，何事人间万户侯。生把黄金买别离，是侬薄幸是侬愁。
清	彭玉麟	《游匡庐晓行太阳山白鹤峰道中，次李少荃韵》	月破松梢晓，诗吟马上秋。凉风侵帽角。曙色淡鞭头。树影连村合，泉声咽石流。山花红夹道，揽辔任勾留。遥峰飞白鹤，野趣逼天真。境僻风尘壑，山高月近人。炊烟横鸟道，晓雾暗车尘。莫动悲秋感，丹枫别有春。
清	朱彝尊	《鸳鸯湖棹歌　之七十九》	移船只合甓川居，酿就新浆雪不如。留客最怜乡味好，屠汶秋鸟马嗥鱼。
清	龚自珍	《已亥杂诗 303》	俭腹高谈我用忧，肯肩朴学胜封侯。五经熟烂家常饭，莫似而翁歠九流。
清	曾国藩	《送吴荣楷之官浙江三首》	乡闾昔根从，殷勤托诗酒。再来长安道，舟车并携手。如今弥旷远，脱然绝窠臼。少年尚意气，峥嵘各自担。风尘饱所谙，苍然皆老丑。激湍亦已平，真气充户牖。相见无藩篱，洒落真吾友。昨夜秋风来，袅袅凉生柳。念子当乖离，旁皇如失守。万族各有营，欢聚焉可久！意趣苟无违，秦趆如左右。后会知何年，今兹有岁在丑。
清	袁枚	《论诗绝句》	不相菲薄不相师，公道持论我最知；一代正宗才力薄，望溪文集阮亭诗。
清	龚自珍	《已亥杂诗 159》	乡国论文集古欢，幽人三五薜蘿看。从知阆苑桃花色，不及溪松耐岁寒。
清	厉鹗	《齐天乐 秋声馆赋秋声》	簟凄灯暗眠还起，清商几处催发？碎竹虚廊，枯莲浅渚，不辨声来何叶？桐飙又接。尽吹入潘郎，一簪愁发。已是难听，中宵无用怨离别。阴虫还更切切。玉窗挑锦倦，惊响檐铁。漏断高城，钟疏野寺，遥送凉潮呜咽。微吟渐怯。讶篱豆花开，雨筛时节。独自开门，满庭都是月。
清	龚自珍	《已亥杂诗 172》	书梦亚驼告有意，明年三月猰貐死。大神羹枭殄枭子，焚香敬告少昊氏。
清	袁枚	《谒岳王墓》	江山也要伟人扶，神化丹青即画图。赖有岳于双少保，人间才觉重西湖。
清	黄宗羲	《周公谨砚》	弁阳片石出塘栖，馀墨犹然积水湄。一半已书亡宋事，更留一半写今时。
清	吴伟业	《临清大雪》	白头风雪上长安，短褐疲驴帽带宽。辜负故园梅树好，南枝开放北枝寒。
清	郑燮	《沁园春》	花亦无知，月亦无聊，酒亦无灵。把夭桃斫断，煞他风景；鹦哥煮熟，佐我杯羹。焚砚烧书，椎琴裂画，毁尽文章抹尽名。荥阳郑，有慕歌家世，乞食风情。单寒骨相难更。笑席帽青衫太瘦生。看蓬门秋草，年年破巷；疏窗细雨，夜夜孤灯。难道天公、还钳恨口，不许长叹一两声？颠狂甚，取乌丝百幅，细写凄清。
清	龚自珍	《已亥杂诗 33》	少慕颜曾管乐非，胸中海岳梦中飞。近来不信长安隘，城曲深藏此布衣。
清	朱彝尊	《祝英台近》	紫萧停，锦瑟远，寂寞旧歌扇。萍叶空池，卧柳扫还倦。便令凤频书，芹泥长润，招不到别巢秋燕。露华泫。犹剩插鬓金铃，残菊四三点。阶面青苔，不雨也生遍。纵馀一缕香尘，袜罗曾印，奈都被西风吹卷。
清	龚自珍	《已亥杂诗 53》	半生中外小迴翔，樗丑翻成恋太阳。挥手唐朝八司马，头衔老署退锋郎。
清	曹雪芹	《红楼梦曲》	开辟鸿蒙，谁为情种？都只为风月情浓。趁着这奈何天、伤怀日、寂寥时，试遣愚衷。因此上，演出这怀金悼玉的《红楼梦》
清	龚自珍	《已亥杂诗 158》	灵鹫高华夜吐云，山凹指点旧家坟。千秋名教吾谁愧，愧读羲之誓墓文。
清	仓央嘉措	《情诗其二十二》	绿窗深情不忍离，去离徊徨意转迷。?久拟深山学修法，又延行程到后期。
清	王士祯	《息斋夜宿即事怀故园》	夜来微雨歇，河汉在西堂。萤火出深碧，池荷闻暗香。开窗邻竹树，高枕忆沧浪。此夕南枝鸟，无因到故乡。
清	郑燮	《道情》	老樵夫，自砍柴。捆青松，夹绿槐。茫茫野草秋山外，丰碑是处成荒冢，华表千寻卧碧苔。坟前石马磨刀坏。倒不如闲钱沽酒，醉醺醺山径归来。
清	乾隆	《梁武帝》	乘其危窃其祚，萧衍道成视刘裕。宫城围吴兴拒，徒称马袁仍厚遇。本失正末奚数，定律兴乐曾何助。特佞佛奉象塑，舍身同泰功德慕。初祖谒直指处，漆桶弗契乃北去。祀牺牲代面素，庙不血食语不惧。饿台城应始悟，荷荷那得金仙护。
清	乾隆	《新正重华宫侍皇太后宴》	元正大礼贺慈宁，翌日重华凤辇停。左右承颜娱永昼，曾元绕膝乐家庭。盆中茂树万年柏，阶际才舒两叶蓂。小部梨园呈法曲，致辞总是祝修龄。
明	叶小鸾	《别蕙绸姊（二首）》	岁月惊从愁里过，梦魂不向别中分。当时最是无情物，疏柳斜阳若送君。
清	龚自珍	《已亥杂诗 300》	房山一角露崚.，十二连桥夜有冰。渐进城南天五尺，回灯不敢梦觚。
清	仓央嘉措	《情诗其二十三》	崔嵬东山与天齐，红颜迤逦隔云梯。?相思萦系解语花，心似奔马雪蹄疾。
清	黄景仁	《绮怀》	几回花下坐吹箫，银汉红墙入望遥。似此星辰非昨夜，为谁风露立中宵？缠绵思尽抽残茧，宛转心伤剥后蕉。三五年时三五月，可怜杯酒不曾消。
清	仓央嘉措	《情诗其十》	掌上明珠价几何，无心未曾思量著。?一朝归携他人袖，那时伤情泪痕多。
清	陈维崧	《送邵兰雪归吴门仍用前韵》	易水严装发。休回首、故人别酒，帝城高阙。九曲黄河迎马首，淼淼龙宫堆雪。说不尽、天涯明月。君去故侯瓜可种，向西风、莫短冲冠发。人世事，总毫末。长州鹿走苏台折。叹年少、当歌不醉，此非俊物。试到吴东门下问，可有吹箫人杰？有亦被、怒潮磨灭。来夜天街无酒伴，怕离鸿、叫得枫成血。亦归耳，住何益。
清	屈大均	《天边》	天边明月迥含霜，夜夜哀笳怨望乡。一片愁心与鸿雁，秋风吹不到衡阳。
清	梁启超	《寄赵尧生侍御以诗代书》	山中赵邠卿，起居复何似？去秋书千言，短李为我致，坐客睹欲夺，我怒几色市；比复凭罗隐，寄五十六字，把之不忍释，浃旬同卧起。稽答信死罪，惭报亦有以：昔岁黄巾沸，偶式郑公里；岂期姜桂性，遽撄魑魅忌；青天大白日，横注射工矢。公愤塞京国，岂直我发指。执义别有人，我仅押纸尾。怪君听之过，喋喋每挂齿，谬引汾阳郭，远拯夜郎李。我不任受故，欲报斯辄止。复次我所历，不足告君子。自我别君归，嘐嘐不自揆，思奋躯尘微，以救国卵累，无端立人朝，月躔迅逾纪。君思如我戆，岂堪习为吏。自然枘入凿，窘若磨旋螘。默数一年来，至竟所得几，口空瘏罪言，骨反销积毁。君昔东入海，劝我衽慎趾，戒我坐垂堂，历历语在身。由今以思之，智什我岂翅。坐是欲有陈，操笔则颡泚。今我竟自拔，遂我初服矣。所欲语君者，百请述一二：一自系匏解，故业日以理，避人恒兼旬，深蛰西山阯。冬秀餐雪桧，秋艳摘霜柿。曾踏居庸月，眼界空夙滓；曾饮玉泉水，洌芳沁痐脾。自其放游外，则溺于文事，乙乙蚕吐丝，汩汩蜡泫泪，日率数千言，今略就千纸。持之以入市，所易未甚菲。苟能长如兹，馁冻已可抵。君常忧我贫，闻此当一喜。去春花生日，吾女既燕尔，其婿夙嗜学，幸不橘化枳。两小今随我，述作亦斐亹。君诗远垂问，纫爱岂独彼。诸交旧踪迹，君倘愿闻只：罗瘿跌宕姿，视昔且倍蓰，山水诗酒花，名优与名士，作史更制礼，应接无停晷，百凡皆芳洁，一事略可鄙，索笑北枝梅，楚璧久如屣；曾蛰蛰更密，足已绝尘轨，田居诗十首，一首千金值，蛰庵躬耕而丧其赀丰岁犹调饥，骞举义弗仕，眼中古之人，惟此君而已；彩笔江家郎，翊云在官我肩比，金玉兢自保，不与俗波靡，近更常为诗，就我相砻砥，君久不见之，见应刮目视。三子君所笃，交我今最挚。陈徵宇林宰平黄孝觉黄哲维梁众异，旧社君同气，而亦皆好我，襟抱互弗閟；更二陈弢阉、石遗一林畏庐，老宿众所企，吾间一诣之，则以一诗贽；其在海上者，安仁潘若海嘻顦顇，顾未累口腹，而或损猛志；孝侯周孝怀特可哀，悲风生陟屺，君曾否闻知，备礼致吊诔。此君孝而愚，长者宜督譬。凡兹所举似，君或谂之备，欲慰君索居，词费兹毋避。大地正喋血，毒螫且潜沸，一发之国命，懔懔驭朽辔。吾曹此馀生，孰审天所置，恋旧与伤离，适见不达耳。以君所养醇，宜夙了此旨；故山两年间，何藉以适己？箧中新诗稿，曾添几尺咫？其他藏山业，几种竟端委？酒量进抑退？抑遵昔不徒？或言比持戒，我意告者诡，岂其若是恝，辜此郸筒美；所常与钓游，得几园与绮？门下之俊物，又见几騄駬？健脚想如昨，较我步更驶，峨眉在户牖，贾勇否再儗？琐琐此问讯，待蜀使。今我寄此诗，媵以欧战史，去腊青始杀，敝帚颇自憙，下酒代班籍，将弗笑辽豕；尤有亚匏集，我嗜若脍胾，谓有清一代，三百年无比，我见本井蛙，君视为然否？我操兹豚蹄，责报乃无底：第一即责君，索我诗瘢痏，首尾涂乙之，益我学根柢；次则昔癸丑，禊集西郊沚，至者若而人，诗亦杂瑾玭，丐君补题图，贤者宜乐是；复次责诗卷，手写字栉比，凡近所为诗，不问近古体，多多斯益善，求添吾弗耻；最后有所请，申之以长跪，老父君夙敬，生日今在迩，行将归称觞，乞宠以巨制，乌私此区区，君义当不诿。浮云西南行，望中蜀山紫，悬想诗到时，春已满杖履，努力善眠食，开抱受蕃祉，桃涨趁江来，竚待剖双鲤，岁乙卯人日，启超拜手启。
清	陈维崧	《游京口竹林寺》	长江之上，看枝峰蔓壑，尽饶霸气。狮子寄奴生长处，一片雄山莽水。怪石崩云，乱岗淋雨，下有鼋鼍睡。层层都挟，飞而食肉之势。只有铁瓮城南，群山嬴秀，画出吴天翠。绝似小乔初嫁与，顾曲周郎佳婿。竹院盘陀，松寮峭蒨，最爱林皋寺。徘徊难去，夕阳烟磬沉未？
清	朱彝尊	《后庭花》	低鬟敛尽云欹侧，粉香都拭。生憎桂帐秋虫入，教郎轻擘。红藤细织暹罗席，方花盈尺。冷波一任鸳鸯拍，残梦无力。
清	龚自珍	《已亥杂诗 294》	前车辙浅后车缩，两车勒马让先跃。何况东阳绛灌年，贾生欀臂定礼乐。
清	康有为	《出都留别诸公》	沧海惊波百怪横，唐衢痛哭万人惊。高峰突出诸山妒，上帝无言百鬼狞。岂有汉庭思贾谊，拚教江夏杀祢衡。陆沉预为中原叹，他日应思鲁二生。
清	麦孟华	《解连环 酬任公，用梦窗别石帚韵》	旅怀千结，数征鸿过尽，暮云无极。怪断肠、芳草萋萋，却绿到天涯，酿成春色。尽有轻阴，未应恨、浮云西北。祗鸾钗密约，凤屧旧尘，梦回凄忆。年华逝波渐掷。叹蓬山路阻，乌盼头白。近夕阳、处处啼鹃，更刬地乱红，暗帘愁碧。怨叶相思，待题付、西流潮汐。怕春波、载愁不去，恁生见得？
清	乾隆	《咏白玉如意》	和阗供岁供，制器玉工闲。虽曰来之易，能忘获以艰。新年符吉兆，代语得心闲。永愿洗兵马，休言致白环。
清	龚自珍	《已亥杂诗 301》	艰危门户要人持，孝出贫家谚有之。葆汝心光淳闷在，皇天竺胙总无私。
清	龚自珍	《已亥杂诗 174》	志乘英灵琐屑求，岂其落笔定阳秋。百年子姓殷勤意，忍说挑灯为应酬。
清	龚自珍	《已亥杂诗 114》	诗人瓶水与謨觞，郁怒清深两擅场。如此高才胜高第，头衔追赠薄三唐。
清	纳兰性德	《清平乐》	将愁不去，秋色行难住。六曲屏山深院宇，日日风风雨雨。雨晴篱菊初香，人言此日重阳。回首凉云暮叶，黄昏无限思量。
清	屈大均	《江皋》	翠微春更湿，烟雨欲无山。白鹭一溪影，桃花何处湾？渔村疏竹外，古渡夕阳间。田父不相识，相随谷口还。
清	曹雪芹	《金陵十二钗正册——贾探春》	才自清明志自高，生于末世运偏消。清明涕泣江边望，千里东风一梦遥!
清	纳兰性德	《江行》	木落江已空，清辉澹鸥鹭。不见系缆石，寒潮没瓜步。帆移清枫林，人归白沙渡。似有山猿啼，窈然潇湘暮。
清	郑燮	《潍县署中画竹呈年伯包大中丞括》	衙斋卧听萧萧竹，疑是民间疾苦声。些小吾曹州县史，一枝一叶总关情。
清	蒋春霖	《卜算子》	燕子不曾来，小院阴阴雨。一角阑干聚落花，此是春归处。弹泪别东风，把酒浇飞絮。化了浮萍也是愁，莫向天涯去。
清	朱彝尊	《鸳鸯湖棹歌　之七十四》	曲律昆山最后时，海盐高调教坊知。至今十棒元宵鼓，绝倒梨园弟子师。
清	乾隆	《御园耕种》	弄田播种近臣从，不比亲耕典秩宗。布谷有声春已暮，看花无兴草全茸。劳躬漫谓勤民亟，愁意多缘望雨浓。丰泽籍田将御苑，年年端是重三农。
清	项鸿祚	《清平乐 池上纳凉》	水天清话，院静人销夏。蜡炬风摇帘不下，竹影半墙如画。醉来扶上桃笙，熟罗扇子凉轻。一霎荷塘过雨，明朝便是秋声。
清	查慎行	《青溪口号》	溪女不画眉，爱听画眉鸟。夹岸一声啼，晓山青未了。
清	朱彝尊	《玉带生歌并序》	玉带生，文信国所遗砚也。予见之吴下，既摹其铭。而装池之，且为之歌曰：玉带生，吾语汝：汝产自端州，汝来自横浦。幸免事降表，佥名谢道清，亦不识大都承旨赵孟俯。能令信公喜，辟汝置幕府。当年文墨宾，代汝一一数：参军谁？谢皐羽；寮佐谁？邓中甫；弟子谁？王炎午。独汝形躯短小，风貌朴古；步不能趋，口不能语：既无鹳之鹆之活眼睛，兼少犀纹彪纹好眉妩；赖有忠信存，波涛孰敢侮？是时丞相气尚豪，可怜一舟之外无尺土，共汝草檄飞书意良苦。四十四字铭厥背，爱汝心坚刚不吐。自从转战屡丧师，天之所坏不可支。惊心柴市日，慷慨且诵临终诗，疾风蓬勃扬沙时。传有十义士，表以石塔藏公尸。生也亡命何所之？或云西台上，唏发一叟涕涟洏，手击竹如意，生时亦相随。冬青成阴陵骨朽，百年踪迹人莫知。会稽张思廉，逢生赋长句。抱遗老人阁笔看，七客寮中敢（口夭）怒？吾今遇汝沧浪亭，漆匣初开紫衣露，海桑陵谷又经三百秋，以手摩挱尚如故。洗汝池上之寒泉，漂汝林端之霏雾；俾汝畏留天地间，墨花恣洒鹅毛素。
清	王士祯	《真州绝句》	江乡春事最堪怜，寒食清明欲禁烟。残月晓风仙掌路，何人为吊柳屯田？
清	钱载	《到家作》	久矣东墙绿萼梅，西墙双桂一风摧。儿时我母教儿地，母若知儿望母来。三十四年何限罪，百千万念不如灰。曝簷破袄犹藏箧，明日焚黄只益哀。
清	纳兰性德	《浣溪沙》	已惯天涯莫浪愁，寒云衰草渐成秋。漫因睡起又登楼。伴我萧萧惟代马，笑人寂寂有牵牛。劳人只合一生休。
清	纳兰性德	《清平乐  弹琴峡题壁》	泠泠彻夜。谁是知音者。如梦前朝何处也。一曲边愁难写。极天关塞云中。人随雁落西风。唤取红巾翠袖。莫教泪洒英雄。
清	梁启超	《纪事二十四首》	鸾飘凤泊总无家，惭愧西风两鬓华。万里海槎一知已，应无遗恨到天涯。
清	朱之瑜	《漫兴》	远逐徐生迹，移舟住别峰。遗书搜孔壁，仙路隔秦封。流水去无尽，故人何日逢？乡书经岁达，离恨转重重。
清	杜濬	《晴》	海角收残雨，楼前散夕阳。行吟原草泽，醉卧即沙场。骑马人如戏，呼鹰俗故狂。白头苏属国，只合看牛羊！
清	龚自珍	《已亥杂诗 285》	嘉庆文风在目前，记同京兆鹿鸣筵。白头相见冬山路，谁惜荷衣两少年。
清	乾隆	《拟古意》	中庭一树碧桃花，东西飞落邻人家。东邻阿娇贮金屋，画眉夫婿金张族。退朝绮宴花拂筵，欢为簪花回曼睩。西邻女儿独含悲，良人远戍无归期。谁谓含悲对花落，花落纷宁如泪垂。可怜同是残英瓣，一悲一欢不相见。
清	林则徐	《题双松山馆二律》	停车未共长官亲，诗句先惊入眼新。滴露已纫骚客佩，干云合拟大夫身。漫论桂树前头影，要识甘棠著手春。有约归来恣吟啸，冬心话与岁寒人。
清	龚自珍	《已亥杂诗 308》	六义亲闻鲤对时，及身删定答亲慈。剗除风雪关山句，归到高堂好背诗。
清	纳兰性德	《清平乐》	凄凄切切，惨淡黄花节。梦里砧声浑未歇，那更乱蛩悲咽。尘生燕子空楼，抛残弦索床头。一样晓风残月，而今触绪添愁。
清	龚自珍	《已亥杂诗 101》	美人才调信纵横，我亦当筳拜盛名。一笑劝君输一著，非将此骨媚公卿。
清	龚自珍	《已亥杂诗 274》	明知此浦定重过，其奈尊前百感何。亦是今生未曾有，满襟清泪渡黄河。
清	杜濬	《十月十日蔡铉升载酒饮我于病榻，练江、南枝》	拟上篮舆散百忧，素交排闼且淹留。情亲各出三年字，身老犹怜一日秋。客舍自晴黄叶雨，钟山不动白云游。持螯快饮成今会，大有齐盟在后头。
清	钱秉镫	《遇曾庭闻芜阴市上》	自着淄衣万恨平，穷途遇尔转伤情。我从岭外经年至，君向江南何处行？瓢笠喜无乡里识，须眉犹使故人惊。相持莫便当街哭，为到郊原一放声。
清	袁枚	《绝命词》	赋性生来本野流，手提竹杖过通州。饭篮向晓迎残月，歌板临风唱晚秋。两脚踢翻尘世路，一肩担尽古今愁。如今不受嗟来食，村犬何须吠不休。
清	康有为	《蝶恋花》	记得珠帘初卷处，人倚阑干，被酒刚微醉。翠叶飘零秋自语，晓风吹堕横塘路。词客看花心意苦，坠粉零香，果是谁相误。三十六陂飞细雨，明朝颜色难如故。
清	龚自珍	《已亥杂诗 50》	千言只作卑之论，敢以虚怀测上公。若问汉朝诸配享，少牢乞附孙叔通。
清	朱彝尊	《鹊桥仙 十一月八日》	一箱书卷，一盘茶磨，移住早梅花下。全家刚上五湖舟，恰添了个人如画。月弦新直，霜花乍紧，兰桨中流徐打，寒威不到小蓬窗，渐坐近越罗裙衩。
清	曾国藩	《次韵何廉昉太守感怀述事十六首》	幕府山头对碧天，英英群彦满樽前。共扶元气回阳九，各放光明照大干。短李迂辛杂嘲谑，箕张牛奋总安便。独怜何逊今漂泊，望断寒云暮霭边。
清	龚自珍	《已亥杂诗 106》	西来白浪打旌旗，万舶安危总未知。寄语瞿塘江上贾，收帆好趁顺风时。
清	曹雪芹	《第十三回回前诗》	一步行来错，回头已百年。古今风月鉴，多少泣黄泉。
清	钱谦益	《金陵秋兴八首次草堂韵己亥七月初一作 之一》	龙虎新军旧羽林，八公草木气森森。楼船荡日三江涌，石马嘶风九域阴。扫穴金陵还地肺，埋胡紫塞慰天心。长干女唱平辽曲，万户秋声息捣砧。
清	纳兰性德	《清平乐》	风鬟雨鬓。偏是来无准。倦倚玉阑看月晕。容易语低香近。软风吹过窗纱。心期便隔天涯。从此伤春伤别。黄昏只对梨花。
清	龚自珍	《已亥杂诗 36》	多君媕雅数论心，文字缘同骨肉深。别有樽前挥涕语，英雄迟暮感黄金。
清	龚自珍	《已亥杂诗 72》	少年薄录睨千秋，过目云烟浩不收。一任汤汤淪泗水，九金万祀属成周。
清	龚自珍	《已亥杂诗 248》	小语精微沥耳圆，况聆珠玉泻如泉。一番心上温过，明镜明朝定少年。
清	龚自珍	《已亥杂诗 143》	温良阿者泪涟涟，能说吾家六十年。见面恍疑悲母在，报恩祝乳后昆贤。
明	叶小鸾	《游仙诗（琼章亡后，仲韶梦青衣小鬟持寄）》	可是初逢萼绿华，琼楼烟月几仙家。坐中听彻《凉州曲》，笑指窗前夜合花。
清	曾国藩	《三十二初度次日书怀》	男儿三十殊非少，今我过之讵足欢！龌龊挚瓶嗟器小，酣歌鼓缶已春阑。眼中云物知何兆，镜里心情只独看。饱食甘眠无用处，多惭名字侣鹓鸾。
清	龚自珍	《已亥杂诗 108》	六月十五别甘泉，是夕丹徒风打船。风定月出半江白，江上女郎眠未眠。
清	李邺嗣	《西陵绝句诗十四首》	三台夕照尚余曛，相望于坟与岳坟。一自苍公藏骨后，湖山如画遂三分。
清	紫静仪	《送顾启姬北上》	一片桃花水，盈盈送客舟。春来万物柳，叶叶是离愁。顾我穷途者，逢君意气投。烟虹时染翰，风月几登楼。只合熏香坐，谁堪鼓市游。燕台一回首，云白古杭州。
清	钱秉镫	《梅花》	何处花先放？向南三两村。未春天似梦，彻夜月无言。且喜昏鸦散，毋嫌翠羽喧。众芳久寂寞，赖汝照乾坤。
清	李邺嗣	《泊定海夜哭》	频年国破泪，此日更难收。积血知龙斗，遗民问马流。乾坤迷鼓角，风雨溅刀头。太息残生在，黄冠何所投。
清	乾隆	《御崇政殿》	碧海曈昽晓日升，金猊风静瑞烟腾。元孙黼扆兹重御，列祖威灵实式凭。
清	王扌炎	《阅万历、泰昌、天启实录偶成》	红丸应是误庸医，梃击风癫事可疑。独有移宫宜早决，杨涟当日系安危。
清	龚自珍	《已亥杂诗 52》	齿如编贝汉东方，不学咿嚘況对扬。屋瓦自惊天自笑，丹毫圆折露华瀼。
清	朱彝尊	《鸳鸯湖棹歌　之五十五》	秋泾极望水平堤，历历杉青古闸西。夜半呕哑柔橹拨，亭前灯火落帆齐。
清	曹雪芹	《南柯子》	空挂纤纤缕，徒垂络络丝。也难绾系也难羁，一任东西南北各分离。落去君休惜，飞来我自知。莺愁蝶倦晚芳时，纵是明春再见隔年期！
清	乾隆	《姜女祠》	凄风秃树吼斜阳，尚作悲声配国殇。千古无心夸节义，一身有死为纲常。由来此日称姜女，尽道当年哭杞梁。长见秉彝公懿好，讹传是处也何妨？
清	查慎行	《大林寺 上人茅斋》	盘烟下层霄，山骨微负士。阴阴日光淡。漠漠风气古。宝树压桥低，一溪环菜圃。香山旧吟地，花径兼宿莽。废寺亦荒凉，半间用茅补。孤清耐久坐，客至何必主。林静无匿声，虚檐应樵斧。
清	梁启超	《纪事二十四首》	万一维新事可望，相将携手还故乡。欲悬一席酬知已，领袖中原女学堂。
清	龚自珍	《已亥杂诗 254》	眉痕英绝语謖謖，指挥小婢带韬略。幸汝生逢清晏时，不然剑底桃花落。
清	吴绡	《咏古》	公子翩翩信绝伦，拟将豪举却狂秦。不知宾客成何事，枉向楼头折美人。
清	朱彝尊	《鸳鸯湖棹歌　之九》	女墙官柳遍啼鸦，小阁临风卷幔斜。笑指孩儿桥下水，雨晴漂出满城花。
清	吴震	《月夜游孤山》	松顶一声鹤，露华满径流。静闻空翠滴，间与片云留。四面只通水，全山如在舟。明明楼阁夜，有客独寻秋。
清	袁枚	《遣兴杂诗》	小步闲拖六尺藤，空山来往健如僧。栽花忙处儿呼饭，夜读深时妾屏灯。
清	纳兰性德	《拟古》	美人临残月，无言若有思。含颦但斜睇，吁嗟怜者谁。予本多情人，寸心聊自持。浩歌幽兰曲，援琴终不怡。私恨托远梦，初日照帘帏。
清	纳兰性德	《蝶恋花》	辛苦最怜天上月，一夕如环，夕夕都成玦。若似月轮终皎洁，不辞冰雪为卿热。无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。
清	章有湘	《晓思》	窗外鸡初唱，花间露未干。欲临明镜照，犹怯翠眉寒。宿鸟翻林树，归鸿振羽翰。不知乡国信，何日报平安。
清	朱彝尊	《鸳鸯湖棹歌　之六十二》	青粉墙低望里遥，红泥亭子柳千条。郎船但逐东流水，西丽桥来北丽桥。
清	曹雪芹	《咏白海棠》	秋容浅淡映重门，七节攒成雪满盆。出浴太真冰作影，捧心西子玉为魂。晓风不散愁千点，宿雨还添泪一痕。独倚画栏如有意，清砧怨笛送黄昏。
清	梁启超	《纪事二十四首》	颇媿年来负盛名，天涯到处有逢迎。识荆说项寻常事，第一相知总让卿。
清	谭嗣同	《菊花石秋影砚铭》	我思故园，西风振壑。花气微醒，秋心零落。郭索郭索，墨声如昨。
清	仓央嘉措	《情诗其二十一》	姹紫嫣红一时凋，舞衣不称旧舞腰。?争教蜂蝶两相断，袖底羞见檀郎招??
清	彭孙遹	《秋日登滕王阁》	客路逢秋思易伤，江天烟景正苍凉。依然极浦生秋水，终古寒潮送夕阳。高士几回亭草绿？梅仙一去岭云荒。临风不见南来雁，书札何由达豫章？
清	仓央嘉措	《情诗其七》	竟日冥思绝妙相，碧落黄泉两茫茫。?奈何红颜一时现，不需枯坐与焚香。
清	龚自珍	《已亥杂诗 163》	与吾同祖砚北者，仁愿如兄壮岁亡。从此与谁谈古处，马婆巷外立斜阳。
清	方文	《水崖哭明圃子留》	忆昔相携吴楚游，日同匕箸夜同裯。奇欢东坝千钟酒，苦恨西湖一叶舟。共把愁心对陵阙，独将佳句播沧洲。河山犹未归尧禹，痛尔飘零先白头。
清	朱彝尊	《梦芙蓉》	日长深院里，见微吟红豆，学书青李。鼠须散卓，曾付扫眉翠，绿纱风不起，炉烟都篆心字。密缔星期，许支机石畔，来往绛河水。谁料分飞万里。雾露芙蓉，恨别成秋蒂。桃蹊重到，仙犬遽迎吠。涩尘凝满砌，夕阳空自垂地。旧日回廊，剩枇杷一树，花下小门闭。
清	施闰章	《泊樵舍》	涨减水愈急，秋阴未夕昏。乱山成野戍，黄叶自江村。带雨疏星见，回风绝岸喧。经过多战舰，茅屋几家存？
清	纳兰性德	《汤泉应制》	身向咸池榜末光，三危露暖不成霜。金铺照日初涵影，玉求生烟别作香。地接蓬莱通御气，波翻豆蔻散朝凉。微臣幸属赓歌日，愿借如川献寿觞。
清	朱彝尊	《鸳鸯湖棹歌　之七十二》	鹰案绝顶海风晴，乌免秋残夜并生。铁锁石塘三百里，惊涛啮尽寄奴城。
清	黄景仁	《卖花声·立春》	独饮对辛盘，愁上眉弯。楼窗今夜且休关。前度落红流到海，燕子衔还。书贴更簪欢，旧例都删。到时风雪满千山。年去年来常不老，春比人顽。
清	乾隆	《割麦行》	迤南割麦收逮齐，迤北割麦今姑兮，合家竟日咸毕力，尚有余粮连亩栖。腰镰手銍躯偻走，惫矣精神各抖擞，十年遇可辞劳，遗秉滞穗由他取。前驱警跸无烦词，赤子宁避其父过，为之望哉为之喜，范云萧缅安藉他。别有老农茆屋叹，不烦重问情自见，幸兹割麦逢饱秋，持鬻却苦价太贱！
清	纳兰性德	《茅斋》	闲亭照白日，一室罗古今。偶焉此栖迟，抱膝悠然吟。吟罢有余适，散瞩复披襟。时开玉怀卷，或弹珠柱琴。檐树吐新花，枝头语珍禽。花发饶冶色，禽鸣多姣音。色冶眩春目，音姣伤春心。夕阳下虞渊，寂莫还空林。清光复相照，片月西山岭。东园桃李姿，是妾嫁君时。燕婉为夫妇，相爱不相离。良人忽远征，妾独守空帏。忧来恒自叹，冀死魂追随。又念妾死时，谁制万里衣？幸有双鲤鱼，拟为寄君辞。终日不成章，含泪自封题。君若得鲤鱼，剖鱼开素书。但看行中字，一一与泪俱。
清	龚自珍	《已亥杂诗 96》	少年击剑更吹箫，剑气箫心一例消。谁分苍凉归棹后，万千哀乐聚今朝。
清	龚自珍	《咏史》	金粉东南十五州，万重恩怨属名流。牢盆狎客操全算，团扇才人踞上游。避席畏闻文字狱，著书都为稻粱谋。田横五百人安在，难道归来尽列侯。
清	乾隆	《读杜牧集》	茂学本工文，清辞每出群。虽称有奇节，未觉副高闻。锦字常悬壁，朱楼喜梦云。所输老杜者，一饭不忘君。
清	朱彝尊	《南楼令》	垂柳板桥低，娇莺着意啼。正门前春水初齐。记取鸦头罗袜小，曾送上，窅娘堤。花底惜分携，苔钱旧径迷。燕巢空落尽芹泥。惟有天边眉月在，犹自挂，小楼西。
清	董恂	《浔溪棹歌》	米凭转斗接青黄，加一钱多幸已偿。二月新丝五月谷，为谁辛苦为谁忙？
清	乾隆	《辽阳怀古》	唐宗战垒久成功，管邴曾闻度海东。只有千年华表鹤，时看来往白云中。
清	朱彝尊	《鸳鸯湖棹歌　之三十》	天宁佛阁早春开，鸟语风铃次第催。怪道回船湿罗袜，严将军墓踏青来。
清	崔国因	《游黄山宿狮子林作》	三十年前此地游，禅房草榻暂淹留。湿云侵岫晴疑雨，深谷藏风夏已秋。自惜鸿泥成往迹，重携蜡屐豁新眸。山灵见我应相识，青瘦形容似旧不？
清	曾国藩	《答李生》	我年廿四登乡贡，始与刘蓉相追陪。延津双创忽会合，深夜挂壁鸣风雷。勋名自谓凌管乐，文采何曾怯邹枚。岂知羲和鞭日月，头上光阴火急催。老刘偃素不称意，酸寒一衿初受裁。我虽置身霄汉上，器小仅济瓶与罂。立朝本非汲黯节，媚世又无张禹才。似驴非驴马非马，自增形影良可咍。囗天广殿棵云开，飞房结构要群材。倦眼相遍天下土，焉知吞国有颜回。李生年少风骨峻，骁腾汗血龙所服。平地一朝能九例，欲与老刘争崔克。万里辞家来从我，如金受治玉受锤。所轮只有一心喻，献璞翻为两足灾。世上升沉日子变，得失于我有何哉！朝来告别问何往，迎妇塞外调高洪。长安自是别离海，新婚便作锦绣堆。离情吉语议消说，新诗抄句千琼瑰。我有一言生听取，冰案乃为福之媒。富贵绮罗遭鬼瞰，忧患可以坚筋骸。陈平终非贫贱客，王章莫忘辛苦怀。边关十月雪融天，劝生为我尽一杯。
清	乾隆	《移顿六韵》	逐水频移顿，曾无廿里赊，建营今似昨，取势正还斜。垒或多因旧，灶无须更加，卖蒸原有市，换马要增茶。内外奚分界，休和久一家，朝程回首望，烟散满林霞。
清	朱彝尊	《忆少年》	飞花时节，垂杨巷陌，东风庭院。重帘尚如昔，但窥帘人远。叶底歌莺梁上燕，一声声，伴人幽怨。相思了无益，悔当初相见。
清	曹雪芹	《好了歌》	世人都晓神仙好，惟有功名忘不了！古今将相在何方？荒冢一堆草没了，世人都晓神仙好，只有金银忘不了！终朝只恨聚无多，及到多时眼闭了，世人都晓神仙好，只有姣妻忘不了！君生日日说恩情，君死又随人去了，世人都晓神仙好，只有儿孙忘不了！痴心父母古来多，孝顺儿孙谁见了？
清	龚自珍	《已亥杂诗 81》	历劫如何报佛恩，尘尘文字以为门。遥知法会灵山在，八部天龙礼我言。
清	乾隆	《戒得堂》	戒得早成堂，荏苒廿岁徙，每来必有诗，忆祖兼敕己。今当归政后，吟咏可罢尔，然有不可罢，孜孜在训子。楚南北之军，宵小犯天理，更切得捷音，惭不可言矣。
清	朱彝尊	《鸳鸯湖棹歌　之七十一》	劝郎莫饮黄支犀，劝郎莫听花冠鸡。闻琴桥东海月上，乌夜村边开始乌末啼。
清	乾隆	《过蒙古诸部落》	小儿五岁会骑驼，乳饼为粮乐则那。忽落轻莎翻得意，揶揄学父舞天魔。
清	曾国藩	《小池》	屋后一枯池，夜雨生波澜。勿言一勺水，会有蛟龙幡。物理无定资，须臾变众窍。男儿未盖棺，进取谁能料。
清	紫静仪	《长信宫》	玉台妆罢无人见，伤心空自悲团扇。秋草偏生长信宫，春风只在昭阳殿。殿里君王酒半熏，娇歌雅舞争纷纷。三千锦帐飘香麝，十二长裙散彩云。众中别有人如玉，新妆艳艳娇红烛。不许寒鸦带月啼，恐惊春燕衔花宿。谁怜长夜梦难成，忽度流莺似有情。片月高高挂天汉，千秋照应妾心明。
清	曾国藩	《酬李芋仙二首》	劲翩摩空故绝伦，吹嘘曾未出风尘。细思科第定何物？却是饥寒解困人。大道但期三洗髓，长途终通九方歅。高秋一放脱鞲去，看法飞腾亦有神。
清	洪亮吉	《伊犁记事诗》	芒种才过雪不霁，伊犁河外草初肥。生驹步步行难稳，恐有蛇从鼻观飞。
清	万寿祺	《闻雁》	此夕初闻雁，居然知异乡。惊心万里月，回首一年霜。未敢同胡越，非因谋稻粱。天涯沦落者，半夜起彷徨。
清	纳兰性德	《点绛唇  咏风兰》	别样幽芬，更无浓艳催开处。凌波欲去，且为东风住。忒煞萧疏，怎耐秋如许？还留取，冷香半缕，第一湘江雨。
清	洪亮吉	《伊犁记事诗》	黄泥墙北打门频，白发来辞喜气新。欲买鲜鱼饲花鸭，商量明日饯归人。
清	郑燮	《念奴娇 石头城》	悬岩千尺，借欧刀吴斧，削成城郭。千里金城回不尽，万里洪涛喷薄。王浚楼船，旌麾直指，风利何曾泊。船头列炬，等闲烧断铁索。而今春去秋来，一江烟雨，万点征鸿掠。叫尽六朝兴废事，叫断孝陵殿阁。山色苍凉，江流悍急，潮打空城脚。数声渔笛，芦花风起作作。
清	阎尔梅	《采桑曲》	种桑人家十之九，连绿不断阴千亩。年年相戒桑熟时，畏人盗桑晨暮守。前年灾水去年旱，私债官租如火锻。今春差觉风雨好，可惜桑田种又少。采桑女子智于男，晓雾浸鞋携笋篮。幼年父母责女红，蚕事绩事兼其中。桑有稚壮与瘦肥，亦有蚕饱与蚕饥。忌讳时时外意生，心血耗尽茧初成。织不及匹机上卖，急偿官租与私债。促织在室丝已竭，机抒西邻响不绝。残岁无米货入苦，妄意明年新丝补。
清	查慎行	《青溪口号》	渔家小儿女，见郎娇不避。日暮并舟归，鸬鹚方晒翅。
清	梁启超	《纪事二十四首》	我非太上忘情者，天赐奇缘忍能谢。思量无福消此缘，片言乞与卿怜借。
清	赵执信	《望匡庐不可见》	香炉烟散半湖云，舟入荷陂水又分。却羡沙头双白鹭，潜随明月过匡君。
清	龚自珍	《已亥杂诗 144》	天教梼杌降家门，骨肉荆榛不可论。赖是本支调护力，若敖不馁怙深恩。
清	朱彝尊	《菩萨蛮》	低鬟十八云初约，春衫剪就轻容薄。弹作墨痕飞，折枝花满衣。罗裙百子褶，翠似新荷叶。小立敛风才，移时吹又开。
清	查慎行	《邺下杂咏》	一赋何曾敌两京，也知土木费经营。浊漳确是无情物，流尽繁华只此声。
清	龚自珍	《已亥杂诗 259》	酾江作醅亦不醉，倾河解渴亦不醒。我侬醉醒自有例，肯向渠侬侧耳听。
清	黄遵宪	《羊城感赋六首》	木棉花落絮飞初，歌舞冈前夜雨余。阁道鸾声都寂寞，市搂蜃气亦空虚。骑羊漫诩仙人鹤，驱鳄难除海大鱼。独有十三行外柳，重重深护画搂居。
清	汪琬	《官军行》	乱飞沙禽吠村狗，官军夜逾谷城口。大船小船争避行，长年吞声复摇手。锦袍绣箙月中明，牛肉粗肥挏乳清。胡琴遍伊凉曲，尽是冰车铁马声。
清	朱彝尊	《鸳鸯湖棹歌　之十九》	村中桑斧响初停，溪上丛麻色渐清。郡阁南风才几日，荷花开满镜香亭。
清	顾梦游	《乙酉除夕》	青萤灯火不成欢，薄醉微吟强自宽。何意有家还卒岁？久知无地可垂竿。壮心真共残更尽，泪眼重将旧历看。同学少年休问讯，野人今已掷儒冠。
清	乾隆	《祖逊墓》	佳城之人云姓祖，考迹睪然兴望古。越石竟让先着鞭，尚忆闻鸡共起舞。飞扬意气亘千秋，终不能埋三尺土。
清	康熙	《咏四面云山》	珠状崔嵬里，兰衢入好诗。远岑如竞秀，近岭似争奇。雨过风来紧，山寒花落迟。亭遥先得月，树密显高枝。湖平无涌浪，雾净少多歧。脉脉金明液，溶溶积翠池。常忧思解愠，乐志余清悲。素学臣邻老，耆年自不知。
清	吴嘉纪	《一钱行赠林茂之》	先生春秋八十五，芒鞋重踏扬州路。故交但有丘茔存，白杨催尽留枯根。昔游倏过五十载，江山宛然人代改。满地干戈杜老贫，囊底徒余一钱在。桃花李花三月天，同君扶杖上渔船。杯深颜热城市远，却展空囊碧水前。酒人一见皆垂泪，乃是先朝万历钱。
清	朱彝尊	《红娘子》	袖薄吹香过，发重萦鬟亸。压众风流，倾城色笑，趁时梳裹。惯新诗咏罢少人知，一篇篇教和。别泪看频堕，密约何曾果。七夕星河，中秋院落，上元灯火。悔当时花月可怜宵，镇相逢闲坐。
清	乾隆	《清闲口号》	人言难得是清闲，我略清闲辄赧颜。设使乐斯更何虑，满招忧亦在其间。
清	毛奇龄	《相见欢》	花前顾影粼粼。水中人。水面残花片片绕人身。私自整，红斜领，茜儿巾。却讶领间巾里刺花新。
清	梁启超	《纪事二十四首》	怜余结习销难尽，絮影禅心不自由。昨夜梦中礼天女，散花来去著心头。
清	乾隆	《白鹿洞诗》	李渤结庐后，绛帐开紫阳。经纶归性命，道德焕文章。剖析危微旨，从容礼法场。祗今传鹿洞，几席有余香。
清	曹雪芹	《琴曲四章》	风箫箫兮秋气深，美人千里兮独沉吟。望故乡兮何处？倚桂杆兮涕沾襟。山迢迢兮水长，照轩窗兮明月光。耿耿不寐兮银河渺茫，罗衫怯怯兮风露凉。子之遭兮不自由，予之遇兮多烦忧。之子与我兮心焉相投，思古人兮俾无尤。人生斯世兮如轻尘，天上人间兮感夙因。感夙因兮不可惙，素心如何天上月！
清	阎尔梅	《太仓过王文肃旧第》	子夜歌残玉树尘，江南花月变金鳞。孤帆直挂沧洲去，不吊乌衣巷里人。
清	刘城	《哭戴敬夫》	青山来此赴，白日欲成阴。已痛故人绝，更伤节士心。衣冠犹就殓，宗祏不俱沉。洞腹逃禅事，千秋名自今。
清	朱彝尊	《洞仙歌》	萧郎归也，又烧灯时节。白马重嘶画桥雪。早青绫幛外，含笑相迎，花枝好绣上春衫谁襭。十三行小字，写与临摹，几日看来便无别。排闷偶题诗，玉镜台前，浑不省窃香人窃。待和了封题寄还伊，怕密驿沉浮，见时低说。
清	龚自珍	《已亥杂诗 277》	客心今雨匿旧雨，江痕早潮收暮潮。新欢且问黄婆渡，影事休提白傅桥。
清	郑燮	《峭壁兰》	峭壁一千尺，兰花在空碧。下有采樵人，伸手折不得。
清	钱谦益	《众香庵赠自休长老》	略彴缘溪一径分，千山香雪照斜醺。道人不作寻花梦，只道漫山是白云。
清	纳兰性德	《鬓云松令》	枕函香，花径漏。依约相逢，絮语黄昏后。时节薄寒人病酒，铲地梨花，彻夜东风瘦。掩银屏，垂翠袖。何处吹箫，脉脉情微逗。肠断月明红豆蔻，月似当时，人似当时否？
清	朱彝尊	《卖花声》	相见罢凭阑，并坐重关。熏炉初徙镜台宽。子石琢成莲叶小，教试麋丸。画扇翠峰攒，一面霜纨。别来诗句几曾闲。杂体江淹三十关首，都写伊看。
清	严遂成	《白水岩瀑布》	万里水汇一水大，訇訇声闻十里外。岩口逼仄势更凶，夺门而出悬白龙。龙须带雨浴日红，金光玉色相荡舂。雪净鲛绡落刀尺，大珠小珠飘随风。风折叠之绘变相，三降三升石不让。有如长竿倒拍肉飞仙，中绝援绳跃复上。伏犀埋头不敢出，怀宝安眠遮步障。我欲割取此水置袖中，曰恒燠若书乾封。叩门絜瓶滴马鬃，搞苗平地青芃芃。岂不贤于谷泉之在香炉峰，坐享大名而无功。
清	乾隆	《题郎世宁画马》	伯乐今难遇，谁空冀北群？横风嘶逸韵，意气欲凌云。
清	龚自珍	《已亥杂诗 200》	灵箫合贮此灵山，意思精微窈窕间。区壑无双人地称，我无拙笔到眉弯。
清	龚自珍	《已亥杂诗 45》	眼前二万里风雷，飞出胸中不费才。枉破期门佽飞胆，至今骇道遇仙回。
清	陈衍	《冬述四首示子培 之三》	往余游京华，郑君过我邸。告言子沈子，诗亦同光体。杂然见赠答，色味若粢醴。十年始会面，辍乐正读礼。从之索旧作，发箧空如洗。能者不自珍，翻悔笔轻泚。我言诗教微，百喙乃争启。风雅道殆丧，庞言天方（疒齐）内轻感外重，怨诽遂丑诋。何人抱微尚？不绝如追蠡。宋唐皆贤劫，胜国空祖祢。当涂逮典午，导江仅至澧。先生特自牧，颇谓语中綮。年来积怀抱，发泄出根柢。虽肆百态妍，石濑下见底。我虽不晓事，老去目未眯。谅有古性情汩汩任有瀰。
清	龚自珍	《已亥杂诗 224》	莱菔生儿荠有孙，离批秋霰委黄昏。青松心事成无赖，只阅前山野烧痕。
清	梁启超	《刘荆州》	二千年后刘荆州，雄镇江黄最上游。笔下高文蠹鱼矢，帐前飞将烂羊头。忍将国难供谈柄，敢与民权有夙仇。闻说魏公加九锡，似君词赋更无俦。
清	陈维崧	《江南忆同云臣和蘧庵先生韵》	江豚翻碧浪，凭高望极，折戟半沉沙。鸡笼山下路，记得凤城，数十万人家。貂禅掩映，钟山翠、叠鼓鸣笳。更参差、青溪红板，从古说繁华。堪嗟！齐台梁苑，残月晓风，剩颓墙败瓦。只苍凉、半林枫槲，四壁龙蛇。几番夜雨寒潮泊，空城下、浪打蒹葭。青衫湿，隔船同诉天涯。
清	纳兰性德	《临江仙  孤雁》	霜冷离鸿惊失伴，有人同病相怜。拟凭尺素寄愁边，愁多书屡易，双泪落灯前。莫对月明思往事，也知消减年年。无端嘹唳一声传，西风吹只影，刚是早秋天。
清	贾凫西	《木皮散人鼓词》	释闷怀，破岑寂，只照着热闹处说来。十字街坊，几下捶皮千古快；八仙桌上，一声醒木万人惊。凿破混沌作两间，五行生克苦歪缠。兔走鸟飞催短景，龙争虎斗耍长拳。生下都从忙里老，死前谁会把心宽！一腔填满荆棘刺，两肩挑起乱石山。试看那汉陵唐寝埋荒草，楚殿吴宫起暮烟。倒不如淡饭粗茶茅屋下，和风冷露一蒲团。科头跣足剜野菜，醉卧狂歌号酒仙。正是那：日上三竿眠不起，算来名利不如闲。从古来争名夺利的不干净，教俺这江湖老子白眼看。忠臣孝子是冤家，杀人放火享荣华。太仓里的老鼠吃的撑撑饱，老牛耕地使死倒把皮来剥！河里的游鱼犯下什么罪？刮净鲜鳞还嫌刺扎。那老虎前生修下几般福？生嚼人肉不怕塞牙。野鸡兔子不敢惹祸，剁成肉酱还加上葱花。古剑杀人还称至宝，垫脚的草鞋丢在山洼。杀妻的吴起倒挂了元帅印，顶灯的裴瑾挨些嘴巴。活吃人的盗跖得了好死，颜渊短命是为的什么？莫不是玉皇爷受了张三的哄！黑洞洞的本帐簿那里去查？好兴致时来顽铁黄金色，气煞人运去铜钟声也差。我愿那来世的莺莺丑似鬼，石崇脱生没个板渣。世间事风里孤灯草头露，纵有那几串铜钱你慢扎煞！俺虽无临潼关的无价宝，只这三声鼍鼓走遍天涯。老子江湖漫自嗟，贩来古今作生涯。从古来三百二十八万载，几句街谈要讲上来。权当作蝇头细字批青史，撇过了之乎者也矣焉哉。但凭着一块破皮两页板，不教他唱遍生旦不下台！你看起初时茹毛饮血心已狠，燧人氏泼油添盐又加上熬煎。有巢氏不肯在山窝里睡，榆林遭殃才滚就了椽。庖牺氏人首蛇身古而怪，鼓弄着百姓结网打净了湾。自古道牝鸡司晨家业败，可怎么伏羲的妹子坐了金銮！女娲氏炼石补天空费了手，到于今抬头不见那补钉天。老神农伸着个牛头尝百草，把一些旺相相的孩子提起病源。黄帝平了蚩尤的乱，平稳稳的乾坤又起了争端。造作了那枪刀和弓箭，这才是惯打仗的祖师不用空拳。嫌好那毛达撒的皮子不中看，弄斯文又制下衣和冠。桑木板顶在脑盖子上，也不怕滴溜着些泥弹打了眼圈！这些都是平白里生出来的闲枝节，说不尽那些李四与张三！隔两辈帝挚禅位把兄弟让，那唐尧虽是个神圣也遭了磨难。爬爬屋三间当了大殿，衮龙袍穿这一领大布衫。沽突突洪水滔天谁惹的祸？百姓们鳖嗑鱼吞死了万千。拿问了治水大臣他儿子续了职，穿着些好古董鞋子跑的腿酸。教伯益放起了一把无情火，那狼虫虎豹也不得安然。有一日十日并出晃了一晃，吓得那狐子妖孙尽胆寒。多亏了后羿九枝雕翎箭，十个红轮只剩了一个圆。说不尽这桩桩件件蹊跷事，再把那揖让盛典表一番。常言道明德之人当有后，偏偏的正宫长子忒痴顽！放着个钦明圣父不学好，教了他一盘围棋也不会填。四岳九官举大舜，倒赘个女婿掌江山。商均不肖又是臣作了主，是怎么神禹为君他不传贤？从今后天下成了个子孙货，不按旧例把样子翻。中间里善射的后羿篡了位，多亏了少康一旅整朝权。四百年又到了商家手，桀放南巢有谁哀怜！虽然是祖辈的家业好过活，谁知道保子孙的方法不如从前。再说那成汤解网称仁主，就应该风调雨顺万民安，为什么大旱七年不下雨？等着他桑林摆桌铺起龙坛！更可笑剪爪当牲来祷告，不成个体统真是歪缠。那迂学包子看书只管瞎赞叹，只怕这其间的字眼有些讹传！自从他伐桀为君弄开手，要算他征诛起稿第一位老先。到后来自家出了个现世报，那老纣的结果比老桀还憨。现成成的天下送给周家坐，不道个生受也没赏过钱。净赔本倒拐上一个脖儿冷，霎时间白牛犊变成了大红犍。这才是浆了捞来水里去，一更里荷包照样儿穿！这周朝的王业根茎里旺，你看他辈辈英雄都不差。这才是栽竹成林后来的大，到西伯方才发了个大粗芽。可恨那说舌头的杀才崇侯虎，挑唆着纣王昏君把他拿。打在南牢里六七载，受够了那铁锁和铜枷。多亏了散宜生定下胭粉计，献上个兴周灭商的女娇娃。一霎时蛟龙顿断了黄金锁，他敢就摇头摆尾入烟霞。更喜的提调两陕新挂印，驾前里左排钺斧右金瓜。他生下了儿子一百个，那一个是个善菩萨？不消说长子武王是圣主，就是他令弟周公也是个通家。渭水打猎作了好梦，添上个惯战能征的姜子牙。儿媳妇娶了邑姜女，绣房里习就夺槊并滚叉。到于今有名头的妇人称十乱，就是孔圣人的书本也把他夸。他爷们昼夜铺排着行仁政，那纣王还闭着俩瞎眼在黑影里爬。多少年软刀子割头不知死，直等到太白旗悬才把口吧！老纣王倘然留得一口气，他还有七十万雄兵怎肯安宁？万一间黄金钺斧折了刃，周武王，只怕你甲子日回不得孟津城！再加上二叔保住武庚的驾，朝歌地重新扎起了商家营。姜太公杀花老眼溜了阵，护驾军三千丧上命残生。小武庚作起一辈中兴主，诛杀逆臣屠了镐京。监殷的先讨过周公的罪，撇下那新鲜红鞋穿不成。净弄的火老鸦落屋没有正讲，河崖上两场瞎关了兵。到其间武王纵有千张嘴，谁是谁非也说不分明！（所以武王就下了个毒手，一刀斫下纣王的头来）都说是无道昏君合该死！把一个新殿龙爷称又尊。全不念六百年的故主该饶命，都说这新皇帝的处分快活煞人！这个说：没眼色的饿莩你叩的什么马？那个说：干舍命的忠臣你剖的什么心？这个说：你看那白胡子的元帅好气概！那个说：有孝行的君王还载着个木父亲！满街上拖男领女去领钜桥的粟，后宫里秀女佳人都跟了虎贲。给了他个泰山压顶没有躲闪，直杀的血流漂杵堵了城门。眼见他一刀两断君臣定，他可才稳坐在龙床不用动身。灵长自古数周朝，王迹东迁渐渐消。周天子二衙管不着堂上的事，空守着几个破鼎惹气淘。春秋出头有二十国，一霎时七雄割据把兵鏖。这其间孔孟周流跑杀马，须知道不时行的文章谁家瞧？陕西的秦家得了风水，他那蚕食方法起的心高。那知道异人返国着了道，又被个姓吕的光棍顶了包。他只说化家为国王作了帝，而其实是以吕易嬴李代了桃。原来这杂种羔子没有长进，小胡亥忤逆贼达又是祸苗。老始皇欹在灵床没眼泪，假遗诏逼杀他亲哥犯了天条。望夷宫虽然没曾得好死，论还账还不够个利钱梢！到后来楚汉争锋换了世界，那刘邦是一个龙胎自然不糙。一杯羹说的好风凉话，要把他亲娘的汉子使滚油熬。乌江逼死他盟兄弟，就是那座下的乌骓也解哀号。这是个白丁起手新兴样，把一个自古山河被他生掏。最可笑吕后本是他结发妇，是怎么又看上个姓审的郎君和他私交！平日家挺腰大肚装好汉，到这时鳖星照命可也难逃。中间里王莽挂起一面新家的匾，可怜他四百年炎祚斩断了腰。那老贼好象转世报仇的白蛇怪，还了他当初道上那一刀。幸亏了南阳刘秀起了义，感动的二十八宿下天曹。逐日家东征西讨复了汉业，譬如那冷了火的锅底两番烧。不数传到了桓灵就活倒运，又出个瞅相应的曹瞒长馋痨。他娘们寡妇孤儿受够了气，临末了一块喘气的木头他还不饶！小助兴桃园又得了个中山的后，刘先主他死挣白缠要创一遭。虽然是甘蔗到头没大滋味，你看他鱼水君臣倒也情意高。且莫说关张义气卧龙的品，就是那风流常山是何等英豪！空使杀英雄没捞着块中原土，这才是命里不该枉费劳。可恨那论成败的肉眼说现成话，胡褒贬那六出祁山的不晓六韬。出茅庐生致了一个三分鼎，似这样难得的王佐远胜管萧。倒不如俺这捶皮的江湖替他吐口气，当街上借得渔阳大鼓敲。曹操当年相汉时，欺他寡妇与孤儿。全不管行下春风有秋雨，到后来他的寡妇孤儿又被人欺。我想那老贼一生得意没弄好脸，他自从大破刘表就喜角者了脂。下江东诈称雄兵一百万，中军帐还打着杆汉家旗。赤壁鏖兵把鼻儿扛，你拖着杆长枪赋的什么诗？倒惹得一把火燎光了胡子嘴，华容道几乎弄成个脖儿齐！从今后打去兴头没了阳气，那铜雀台上到底也没捞着乔家他二姨。到临死卖履分香丢尽了丑，原是个老婆队里碜东西！始终是教导他那小贼根子篡了位，他学那文王的伎俩好不跷蹊！常言道狗吃蒺藜病在后，准备着你出水方知两腿泥。他作了场奸雄又照出个影，照样的来了一个司马师。活象是门神的印板只分了个左右，你看他照样的披挂不差一丝。年年五丈起秋风，铜雀台荒一望空。卧龙已没曹瞒就灭，那黄胡子好汉又撇下江东！三分割据周了花甲，又显着司马家爷们弄神通。晋武帝为君也道是受了禅，合着那曹丕的行径一样同！这不是从前说的个铁板数，就象那打骰子的凑巧拼了烘。眼看着晋家的江山又打个两起，不多时把个刀把给了刘聪。只见他油锅里的螃蟹支不住，没行李的蝎子就往南蹦。巧机关小吏通奸牛换了马，大翻案白版登舟蛇做了龙。次后来糊里糊涂又挨了几日，教一个扫槽的刘裕饼卷了葱。这又是五代干戈起了手，可怜见大地生灵战血红！南朝创业起刘郎，贩鞋的光棍手段强。他龙行虎步生成的贵，是怎么好几辈的八字都犯刑场？那江山似吃酒巡杯排门转，头一个是齐来第二个是梁。姓萧的他一笔写不出两个字，一般的狠心毒口似豺狼。那萧衍有学问的英雄偏收了侯景，不料他是掘尾巴的恶狗乱了朝纲！在台城饿断了肝花想口蜜水，一辈子干念些弥陀瞎烧了香。陈霸先阴谋弱主篡了位，隋杨坚害了他外甥才起了家。东宫里杨广杀了父，积作的扬州看花把命化。六十四处刀兵动，改元建号乱如麻。统前后混了一百九十单八载，大唐天子才主了中华。大唐传国二十辈，算来有国却无家。教他爹乱了宫人制作着反，只这开手一着便不佳。玄武门谋杀建成和元吉，全不念一母同胞兄弟仨！贪恋着巢剌王的妃子容颜好，难为他兄弟的炕头怎样去扒！纵然有十大功劳遮羞脸，这件事比鳖不如还低一扎！不转眼则天戴了冲天帽，没志气的中宗又是个呆巴。唐明皇虽是平了韦后的乱，他自己的腔像也难把口夸。洗儿钱亲自递在杨妃手，赤条条的禄山学打哇哇。最可恨砀山贼子坐了御座，只有个殿下的猢狲掴他几掴！从此后朱温家爷们灭了人理，落了个扒灰贼头血染沙。沙陀将又做了唐皇帝，不转眼生铁又在火灰上爬。石敬瑭夺了他丈人的碗，倒踏门的女婿靠着娇娃。李三娘的汉子又做了刘高祖，咬脐郎登极忒也软匝。郭雀儿的兵来挡不住，把一个后汉的江山又白送给他。姑夫的家业又落在他妻侄手，柴世宗贩伞的螟蛉倒不差。五代八君转眼过，日光摩荡又属了赵家。陈桥兵变道的是禅了位，那柴家的孩子他懂的什么？你看他作张作致装没事，可不知好凑手的黄袍那里拿？有大志说出得意话，那个撒气的筒子吃亏他妈！让天下依从老婆口，净落得烛影斧声响嗑叉！此后来二支承袭偏兴旺，可怜那长支的痴儿活活吓杀。你看那远在儿孙又报应，五国城捉去的是谁的根芽？康王南渡吓破了胆，花椒树上的螳螂爪儿麻。他爹娘受罪全不管，干操心的忠臣呕血蛊了疮疤。十二道金牌害了岳武穆，那讲和的秦桧他不打死蛇。这其间雄赳赳的契丹阿骨打，翻江搅海又乱如麻。三百年的江山倒受了二百年的气，那掉嘴的文章当不了厮杀！满朝里咬文嚼字使干了口，铁桶似的乾坤半边塌。临末了一个好躲难的杭州又失了守，教人家担头插尽江南花！文天祥脚不着地全没用，陆秀夫死葬鱼腹当了什么？说不尽大宋无寸干净土，你看那一个汉寝唐陵不是栖鸦？从今后铁木真的后代又交着好运，他在那斡难河上发了渣。元世祖建都直隶省，把一个花花世界喝了甜茶。看他八十八年也只是闰了个大月，那顺帝又是不爱好窝的癞蛤蟆。这正是有福的妨了没福的去，眼见这皇觉寺的好汉又主了中华。接前文再讲上一辈新今古，明太祖那样开国贤君古也不多。真天子生来不是和尚料，出庙门便有些英雄入网罗。不光是徐、常、沐、邓称猛将，早有个军师刘基赛过萧何。驾坐南京正了大统，龙蟠虎踞掌山河。这就该世世的平安享富贵，谁料他本门的骨肉起干戈！四子燕王原不是一把本分手，生逼个幼主逃生作头陀。莫不是皇觉寺为僧没会了愿？又教他长孙行脚历坎坷！三十年的杀运忒苦恼，宰割了些义士忠臣似鸭鹅。铁铉死守济南府，还坑上一对女娇娥。古板正传的方孝儒，金銮殿上把孝棒儿拖。血沥沥十族拐上了朋友，是他那世里烧了棘子乖了锅！次后来景清报仇天又不许，只急得张草楦的人皮手干搓！到英宗命该充军道是北狩，也用不着那三声大炮二棒锣。这几年他兄弟为君翻火专饼，净赘上个有经济的于谦死在漫坡！正德无儿取了嘉靖，又杀了些好人干天和。天启朝又出了个不男不女二尾子货，和那奶母子客氏滚成窝。崇祯爷他扫除奸党行好政，实指望整理乾坤免风波。谁知道彰义门开大事去，那煤山上的结果那里揣摩？莫不是他强梁的老祖阴骘少，活该在龙子龙孙受折磨！更出奇真武爷显圣供养的好，一般的披散着发赤着脚。为什么说到这里便住了手？只恐怕你铁打的心肠也泪如梭！
清	余怀	《戊申看花诗》	宝林双树影婆娑，普照花间系玉珂。如此春光独憔悴，可怜只是恨人多。
清	蒋易	《题梅杓司藏卷，卷中乃诞北、颖侯、昆铜、伯》	余公亢烈首捐躯，周沈同心亦与俱。莫羡陈刘考终命，肝肠寸折眼全枯。
清	仓央嘉措	《情诗其十九》	浮生一刹逝如电，画楼辜负美人缘。?未知来生相见否?陌上逢却再少年。
清	纳兰性德	《菩萨蛮》	隔花才歇帘纤雨，一声弹指浑无语。梁燕自只归，长条脉脉垂。小屏山色远，妆薄铅华浅。独自立瑶阶，透寒金缕鞋。
清	塞尔赫	《白芍药》	琼帘入夜卷琼钩，谢女怀香倚玉楼。风暖月明娇欲堕，依稀残梦在扬州。
清	纳兰性德	《临江仙》	昨夜个人曾有约，严城玉漏三更。一钩新月几疏星。夜阑犹未寝，人静鼠窥灯。原是瞿唐风间阻，错教人恨无情。小阑干外寂无声。几回肠断处，风动护花铃。
清	龚自珍	《已亥杂诗 80》	夜思师友泪滂沱，光影犹存急网罗。言行较详官阀略，报恩如此疚心多。
清	黄景仁	《别老母》	搴帏拜母河梁去，白发愁看泪眼枯。惨惨柴门风雪夜，此时有子不如无。
清	龚自珍	《已亥杂诗 43》	联步朝天笑语馨，佩声耳畔尚泠泠。遥知下界觇乾象，此夕银潢少客星。
清	龚自珍	《已亥杂诗 241》	少年尊隐有高文，猿鹤真堪张一军。难向史家搜比例，商量出处到红裙。
清	董晓山	《瘗鹤》	长蛇嘘雾毒暗天，老鹤俯视心为怜。引雏振翮下啄蛇，反为蛇噬身不全。嗟嗟鹤死群鹤怨，中有一鹤负机变。徘徊蛇旁衔骨归，瘗之中野酬孤愿。此中地气大吉非偶然，蛇灭雾息还青天，老鹤心魂耿耿悬。
清	黄遵宪	《纪事》	众人耳目外，重以甘言诱；浓绿茁芽茶，浅碧酿花酒。斜纹黑普罗，杂俎红毡竓，琐屑到钗钏，取足供媚妇。上谒士雕龙，下访市屠狗；墨床与侏张，相见辄握手。指此区区物，是某托转授；怀上花名册，出请纪谁某。知君有姻族，知君有甥舅，赖君提挈力，吾党定举首。丁宁复丁宁：幸勿杂然否。
清	梁启超	《读陆放翁集》	辜负胸中十万兵，百无聊赖以诗鸣。谁怜爱国千行泪，说到胡尘意不平。
清	龚自珍	《已亥杂诗 67》	十仞书仓郁且深，为夸目录散黄金。吴回一怒知天意，无复龙威禹穴心。
清	曹雪芹	《第六十四回回前诗》	突兀倚苍穹，谁云巧妙工。滴岩已竭，神运常空。人入嵌里，春归秋中。翁何处在，孤塔凛高风。
清	梁启超	《壮别》	狂简今犹昔，裁成意苦何？辙环人事瘁，棒喝佛恩多。翼翼酬衣带，冥冥慎网罗。图南近消息，为我托微波。
清	杜濬	《龚宗伯座中赠优人扮虞姬》	年少当场秋思深，座中楚客最知音。八千子弟封侯去，唯有虞兮不负心。
清	仓央嘉措	《情诗其二十八》	今夜新月似蛾眉，时还暂去时还归。?记取临行重来约，月成钩时人成对。
清	林古度	《金陵冬夜》	老来贫困实堪嗟，寒气偏归我一家。无被夜眠牵破絮，浑如孤鹤入芦花。
清	郑燮	《念奴娇 孝陵》	东南王气，扫偏安旧习，江山整肃。老桧苍松盘寝殿，夜夜蛟龙来宿。翁仲衣冠，狮麟头角，静锁苔痕绿。斜阳断碣，几人系马而读。闻说物换星移，神山风雨，夜半幽灵哭。不记当年开国日，元主泥人泪簇。蛋壳乾坤，丸泥世界，疾卷如风烛残。老僧山畔，烹泉只取一掬。
清	张芬	《洞庭竹枝词》	月断浮梁路几重，可怜家傍最高峰。如何一个团圞月，半照行人半照侬。
清	沈曾植	《西湖杂诗 之二》	湖上波光罨雪光，张祠清绝胜刘庄。仙人自爱楼居好，六面山屏晓镜妆。
清	康熙	《菩萨顶》	四十余年礼世伽，本来面目是天家。清凉无物何所有，叶斗峰横问法华。
清	曹雪芹	《娇杏赞》	偶因一着错，便为人上人。
清	梁启超	《纪事二十四首》	郤服权奇女丈夫，道心潭粹与人殊。波澜起落无痕迹，似此奇情古所无。
清	陈维崧	《过汜水县虎牢关作》	积铁苍然，关势临崖偻。崭绝东京好门户。挽藤萝、月黑谁恐人行，落叶卷，声似牢中吼虎。无情惟洛水，日夜东流，不为愁人带愁去。寂寞北邙山，苦对西风，排一派、唐陵汉墓。任吊古伤今已无人，只霜打棠梨，暗啼红雨。
清	曾国藩	《至日二首》	海市三年舶，河源八月槎。水衡劳硕画，漆室足咨嗟。天步方长健，民饥亦有涯。燔柴崇大礼，灵贶正来赊。
清	王士祯	《浣溪沙·红桥》	白鸟朱荷引画桡，垂杨影里见红桥，欲寻往事已魂消。遥指平山山外路，断鸿无数水迢迢，新愁分付广陵潮。
清	王士祯	《秦淮杂诗》	年来肠断秣陵舟，梦绕秦淮水上楼。十日雨丝风片里，浓春艳景似残秋。
清	郑燮	《念奴娇 桃叶渡》	桥低红板，正秦淮水长，绿杨飘撇。管领春风陪舞燕，带露含凄惜别。烟软梨花，雨娇寒食，芳草催时节。画船箫鼓，歌声缭绕空阔。究竟桃叶桃根，古今岂少，色艺称双绝？一缕红丝偏系左，闺阁几多埋没。假使夷光，苎萝终老，谁道倾城哲？王郎一曲，千秋艳说江楫。
清	曾国藩	《寄郭筠仙浙江四首》	一病多劳勤护措，嗟君此别太匆匆。二三知己天涯隔，强半光阴道路中。免走会须营窟穴，鸿飞原不计西东。读书识字知何益？赢得行踪似转蓬。
清	仓央嘉措	《情诗其四》	欲题新词寄娇娘，风吹雨蚀半微茫。?我有相思千般意，百磨不灭铭肝肠。
清	黄遵宪	《和钟西耘庶常德祥律门感怀诗》	执梃降王走传车，先擒月爱后东闾。难言赤狄初何种，终痛庭坚祀忽诸。两帝东西争战国，九州大小混方书。喁喁鹣鲽来无路，久已纵横海大鱼。
清	龚自珍	《已亥杂诗 182》	秋风张翰计蹉跎，红豆年年掷逝波。误我归期知几许，蟾圆十一度无多。
清	龚自珍	《已亥杂诗 190》	昔年诗卷驻精魂，强续狂游拭涕痕。拉得藕花衫子婢，篮舆仍出涌金门。
清	陈维崧	《感旧》	碧云薄暮，画角谁家奏？深院火荧荧，好风轻翠帏微绉。冰轮徐上，无语掩屏山，金钩瘦，鲛绡透，人在银灯后。年时小苑，良夜曾携手。低扫淡黄蛾，漫垂垂玉人红袖。如今人去，门巷也依旧。红桥口，香街后，一带青青柳。
清	纳兰性德	《菩萨蛮》	春花春月年年客，怜春又怕春离别。只为晓风愁，催花扑玉钩。娟娟双蛱蝶，宛转飞花侧。花底一声歌，疼花花奈何。
清	纳兰性德	《虞美人  秋夕信步》	愁痕满地无人省，露湿琅玕影。闲阶小立倍荒凉。还剩旧时月色在潇湘。薄情转是多情累，曲曲柔肠碎。红笺向壁字模糊，忆共灯前呵手为伊书。
清	梁启超	《留别梁任南汉挪路卢》	冤霜六月零，愤泉万壑哀，寥莪不可诵，游子肝肠摧。魑魅白昼行，啮人如草莱。劳劳生我恩，惨惨入泉台。悠悠者苍天，哀哀者谁子。人孰无天性，人孰无毛里，孰无泪与血，孰无肺与腑，海枯山可移，此恨安可补？沈沈复沈沈，怨毒乃如此。
清	万斯备	《嘉禾寄怀巢端明先生山居》	戎马偏南国，荆扉独隐沦。琴书娱白发，板荡失青春。世事袁闳老，生涯阮籍贫。向来高蹈志，寂绝更谁邻。
清	钱谦益	《碧云寺》	丹青台殿起层层，玉砌雕闹取次登。禁近恩波蒙葬地，内家香火傍掸灯。丰碑巨刻书元宰，碧海红尘问老僧。礼罢空王三叹息，自穿萝径拄孤藤。
清	李邺嗣	《哀甬东》	穹庐夜徙后，野哭动江东。乱瓦栖云脚，荒炊坐马通。霾深天未白，雾滃日难红。庙火睢阳见，悲吟动晚风。
清	毕著	《村居》	席门闲傍水之涯，夫婿安贫不作家。明日断炊何暇问，且携鸦嘴种梅花。
清	纳兰性德	《兴京陪祭福陵》	龙盘凤翥气佳哉，东指斋宫玉辇来。影入松楸仙仗远，香升俎豆晓云开。盛仪备处千官肃，神贶乘时万马回。豹尾叨陪须献颂，小臣惭愧展微才。
清	王士祯	《秦淮杂诗》	新歌细字写冰纨，小部君王带笑看。千载秦淮呜咽水，不应仍恨孔都官。
清	陈维崧	《寄书》	香茗才情，簪花模样，斜舒密色笺儿。霜毫才吮，早已泪如丝。楚天楼上湘娥倚，奈湘雨湘烟十二时。说与天涯游子，近日恹恹春病，生怕难支。为趁双鱼，无物寄相思。真珠滴向红绡满，怕绡滑珠圆难寄伊。
清	陈维崧	《春景和少游原韵》	今年愁似柳丝长，春宵梦断昭阳。杏花著雨隔帘香，瘦不长妆。十载流连蜂蝶，半生沦落湖湘。残红几斛扑衣裳，和泪同量。
清	乾隆	《七旬庆典》	御殿庚寅体未仍，山庄聊听庆岗陵。七旬屈指数今古，六帝因心验法惩。北塞骈田朝众部，西天欢熹庆神僧。宜言吉日弗言戚，东望松斋戚不胜。
清	陈维崧	《题曹实庵珂雪词》	满酌凉州酝。爱佳词、一编《珂雪》，雄深苍稳。万马齐暗蒲牢吼，百斛蛟螭囷蠢。算笛拍、莺簧休混。多少词场谈文藻，向豪苏腻柳寻蓝本。吾大笑，比瓦黾。爇残桦烛刚余寸。叹从来、虞卿坷坎，韩非孤愤。耳热杯阑无限感，目送塞鸿归尽。又眼底、群公衮衮。作达放颠无不可，劝临淄、且傅当筵粉。城柝沸，夜乌紧。
清	蒋易	《题梅杓司藏卷，卷中乃诞北、颖侯、昆铜、伯》	乍开此卷即沾巾，多是当年死难人。浩气尚能凝碧血，遗言终不化青磷。
清	乾隆	《昭庆寺》	钱塘门外古昭庆，取便寻幽过野堤。僧不参禅修净业，佛无定相示全提。法林自是忘忧所，精舍堪称小隐栖。而我民艰常满目，岂能耽静对阇黎。
清	冷士嵋	《哭子晋兄》	吾兄虽弱冠，忠义古人难。愤血千秋碧，操心一寸丹。旌旗落泗水，魂梦绕金坛。痛作包胥泪，霜飞六月寒。
清	纳兰性德	《浣溪沙  姜女庙》	海色残阳影断霓，寒涛日夜女郎祠。翠钿尘网上蛛丝。澄海楼高空极目，望夫石在且留题。六王如梦祖龙非。
清	纳兰性德	《落花时》	夕阳谁唤下楼梯，一握香荑。回头忍笑阶前立，总无语，也依依。笺书直恁无凭据，休说相思。劝伊好向红窗醉，须莫及，落花时。
清	王士祯	《江上》	吴头楚尾路如何？烟雨秋深暗自波。晚趁寒潮渡江去，满林黄叶雁声多。
清	纳兰性德	《曹子建七哀》	东园桃李姿，是妾嫁君时。燕婉为夫妇，相爱不相离。良人忽远征，妾独守空帏。忧来恒自叹，冀死魂追随。又念妾死时，谁制万里衣？幸有双鲤鱼，拟为寄君辞。终日不成章，含泪自封题。君若得鲤鱼，剖鱼开素书。但看行中字，一一与泪俱。
清	纳兰性德	《虞美人》	残灯风灭炉烟冷，相伴唯孤影。判叫狼藉醉清樽，为问世间醒眼是何人。难逢易散花间酒，饮罢空搔首。闲愁总付醉来眠，只恐醒时依旧到樽前。
清	余楍	《咏梅》	花时归客怕花残，烽火漫漫道路难。断送东风多少恨，凭谁留寄一枝看。
清	方文	《六月》	六月重衾更着绵，阴寒浑似暮秋天。我生半百何曾见？记是康熙丙午年。
清	顾炎武	《路舍人客居太湖东山三十年,寄此代柬》	翡翠年深伴侣稀，清霜憔悴减毛衣。自从一上南枝宿，更不回身向北飞！
清	王士祯	《余澹心寄金陵咏怀古迹却寄二首》	千古秦淮水，东流绕旧京。江南戎马后，愁杀庾兰成！
清	方文	《竹枝词》	春水新添几尺波，泛舟小妇解吴歌。笑指侬如江上月，团圆时少缺时多。
清	纳兰性德	《虞美人》	曲阑深处重相见，匀泪偎人颤。凄凉别后两应同，最是不胜清怨月明中。半生已分孤眠过，山枕檀痕涴。忆来何事最销魂，第一折技花样画罗裙。
清	乾隆	《题四面云山亭子》	四柱构峰巅，松萝作扉闼。诘曲频攀跻，造极心乃豁。一览众山小，左挹云容活。鹤唳与鹿呦，饶伊相问答。
清	李邺嗣	《江上》	乱余野老哭，天地黯然愁。绝爨吹磷火，颓垣凑髑髅。梦依荐黍定，家对旅葵秋。尚有征租吏，频从白屋搜。
清	曹雪芹	《智通寺对联》	身后有余忘缩手，眼前无路想回头。
清	乾隆	《碧云寺》	隔岭别为区，精蓝静以俱。每参相与好，难论有和无。法雨真优渥，碧云任卷铺。设云云那碧，迭树岂非乎？
清	曾国藩	《岁暮杂感十首》	旧雨曾遗尺鲤鱼，经年不报意何如？自从三益睽违久，学得五君世态疏。碧树那知离别憾，青灯偏照故人书。殷勤护惜金炉鸭，香火因缘付与渠。
清	曹雪芹	《题帕三绝句》	其一：眼空蓄泪泪空垂，暗洒闲抛却为谁？尺幅鲛绡劳解赠，叫人焉得不伤悲！其二：抛珠滚玉只偷潸，镇日无心镇日闲。枕上袖边难拂拭，任他点点与斑斑。其三：彩线难收面上珠，湘江旧迹已模糊，窗前亦有千竿竹，不识香痕渍也无？
清	朱彝尊	《生查子》	刺绣在深闺，总是愁滋味。方便借人看，不把帘垂地。弱线手频挑，碧绿青红异。若遣绣鸳鸯，但绣鸳鸯睡。
清	乾隆	《题唐岱山水便面》	尝闻名山有旦评，可览不如可游妙，可游复不如可民，绘林想亦同兹道。唐岱笔法老尤健，云烟淡染秋山照，缚茅蜗舍据佳胜，寒江堪弄严公钓。峰容树态总天真，碧萝苍石归诗料，犹疑谷合籁作时，翏翏于喁号万窍。是中应有肥遁人，召以蒲轮头屡掉，岂似北山隐士流，移文徒惹稚圭诮。
清	顾炎武	《白下》	白下西风落叶侵，重来此地一登临。清笳皓月秋依垒，野烧寒星夜出林。万古河山应有主，频年戈甲苦相寻。从教一掬新亭泪，江水平添十丈深。
清	朱彝尊	《洞仙歌》	别离改月，便恹恹成病。镇日相思梦难醒。唤连船渡口，晚饭芦中，相见了不用药炉丹鼎。双银莲叶盏，满贮椒花，同向灯前醉司命。昵枕未三更，兰夜如年，奈犹憾乱鸦初景。起折赠黄梅镜奁边，但流睇无言，断魂谁省。
清	黄遵宪	《香港感怀十首》	弹指楼台现，飞来何处峰？为谁刘黎藋，遍地出芜蓉。方丈三神地，诸侯百里封。居然成重镇，高垒矗狼烽。
清	龚自珍	《已亥杂诗 244》	停帆预卜酒杯深，十日无须逆旅金。莫怨津梁为客久，天涯有弟话秋心。
清	龚自珍	《已亥杂诗 192》	花神祠与水仙祠，欲订源流愧未知。但向西泠添石刻，骈文撰出女郎碑。
清	曹雪芹	《螃蟹咏》	桂霭桐阴坐举殇，长安涎口盼重阳。眼前道路无经纬，皮里春秋空黑黄，酒未敌腥还用菊，性防积冷定须姜。于今落釜成何益，月浦空余禾黍香。
清	林古度	《吉祥寺古梅》	一树古梅花数亩，城中客子乍来看。不知花气清相逼，但觉山深春尚寒。
清	郭麟	《新晴即事》	游罢回船泊钓矶，濛濛晴雪扑人衣。春阴亦未全无用，留住杨花一日飞。
清	纳兰性德	《琵琶仙  中秋》	碧海年年，试问取、冰轮为谁圆缺？吹到一片秋香，清辉了如雪。愁中看好天良夜，知道尽成悲咽。只影而今，那堪重对，旧时明月。花径里、戏捉迷藏，曾惹下萧萧井梧叶。记否轻纨小扇，又几番凉热。只落得、填膺百感，总茫茫、不关离别。一任紫玉无情，夜寒吹裂。
清	龚自珍	《已亥杂诗 41》	子云识字似相如，记得前年隔巷居。忙杀奚童传搨本，一行翠墨一封书。
清	龚自珍	《已亥杂诗 180》	科名掌故百年知，海岛畴人奉大师。如此奇才终一令，蠹鱼零落我归时。
清	乾隆	《黄瓜》	菜盘佳品最燕京，二月尝新岂定评。压架缀篱偏有致，田家风景绘真情。
清	王士祯	《冶春》	今有东风太狡狯，弄晴作雨遣春来。江梅一夜落红雪，便有夭桃无数开。
清	龚自珍	《已亥杂诗 8》	太行一脉走蝹蜿，莽莽畿西虎气蹲。送我摇鞭竟东去，此山不语看中原。
清	龚自珍	《已亥杂诗》	天将何福予蛾眉？生死湖山全盛时。冰雪无痕灵气杳，女仙不赋降坛诗。
清	方文	《水崖哭明圃子留》	圣代遗民本不多，频年锋镝又销磨。衰宗尚剩农兼圃，至性同归笠与蓑。只道阳春回律管，岂知长夜闭烟萝。瑶华且受霜风折，冉冉孤根奈若何？
清	朱彝尊	《鸳鸯湖棹歌　之九十一》	江市鱼同海市鲜，南湖菱胜北湖偏。四更枕上歌声起，泊遍冬瓜堰外船。
清	纳兰性德	《拟古》	高云媚春日，坐觉鱼鸟亲。可怜暮春候，病中别故人。莺啼花乱落，风吹成锦茵。君去一何速，到家垂柳新。芙蓉湖上月，照君垂长纶。
清	朱彝尊	《鸳鸯湖棹歌　之四十八》	落花三月葬西施，寂寞城隅范蠡祠。水底尽传螺五色，湖边空挂网千丝。
清	陈维崧	《咏滇茶》	胭脂绣缬，正千里江南，晓莺时节。绛质酣春，红香宠午，惟许茜裙亲折。晓印枕痕零乱，浅晕酒潮明灭。春园里，较琪花玉茗，娇姿更别。情切，想故国。万里日南，渺渺音尘绝。灰冷昆明，尘生洱海，此恨拟和谁说？空对异乡烟景，蓦记旧家根节。春去也，想蛮花犬旁乞鸟，泪都成血。
清	曹雪芹	《元宵灯谜》	能使妖魔胆尽催，身如束帛气如雷。一声震得人方恐，回首相看已是灰。打一玩物。
清	朱彝尊	《鹊桥仙》	青鸾有翼，飞鸿无数，消息何曾轻到。瑶琴尘满十三徽，止记得，思归一调。此时便去，梁间燕子，定笑画眉人老，天涯况是少归期，又匹马，乱山残照。
清	龚自珍	《已亥杂诗 10》	进退雍容史上难，忽收古泪出长安。百年綦辙低徊遍，忍作空桑三宿看。
清	屈大均	《紫萸香慢 送雁》	恨沙蓬，偏随人转，更怜雾柳难青。问征鸿南向，几时暖返龙庭。正有无边烟雪，与鲜飚千里，送度长城。向并门少待，白首牧羝人，正海上，手携李卿。秋声，宿定还惊。愁里月，不分明。又哀笳四起，衣砧断续，终夜伤情。跨羊小儿争射，恁能到，白蘋汀。尽长天遍排人字，逆风飞去，毛羽随处飘零，书寄未成。
清	纳兰性德	《长相思》	山一程，水一程，身向榆关那畔行，夜深千帐灯。风一更，雪一更，聒碎乡心梦不成，故园无此声。
清	陈维崧	《荆南词》	五月荆南秋早莳。黄纸飞来，温语从天至。见说东南民力敝，秋租减半明年事。比屋欢腾还雪涕。只恐来年，还是常年例。我语村农休过计，官家自古言无戏。
清	王士祯	《秦淮杂诗》	青溪水木最清华，王谢乌衣六代夸。不奈更耐江总宅，寒烟已失段侯家。
清	郑燮	《踏莎行·无题》	中表姻亲，诗文情愫，十年幼小娇相护。不须燕子引人行，画堂到得重重户。颠倒思量，朦胧劫数，藕丝不断莲心苦。分明一见怕销魂，却愁不到销魂处。
清	乾隆	《萨尔浒》	铁背山头歼杜松，手麾黄钺振军锋。于今四海无征战，留得艰难缔造踪。
清	王士祯	《冶春》	三月韶光画不成，寻春步屟可怜生。青芜不见隋宫殿，一种垂杨万古情。
清	林则徐	《程玉樵方伯德润钱予于兰州藩廨之若已有园　》	我无长策靖蛮氛，愧说楼船练水军。闻道狼贪今渐戢，须防蚕食念犹纷。白头合对天山雪，赤手谁摩岭海云？多谢新诗赠珠玉，难禁伤别杜司勋。
清	袁枚	《到石梁观瀑布》	天风肃肃衣裳飘，人声渐小滩声骄。知是天台古石桥。一龙独跨山之凹，高耸脊背横伸腰，其下嵌空走怒涛。涛水来从华顶遥，分为左右瀑两条，到此收束群流交。五叠六叠势益高，一落千丈声怒号。如旗如布如狂蛟，非雷非电非笙匏。银河飞落青松梢，素车白马云中跑。势急欲下石阻挠，回澜怒立猛欲跳。逢逢布鼓雷门敲，水犀军向皋兰鏖，三千组练挥银刀，四川崖壁齐动摇。伟哉铜殿造前朝，五百罗汉如相招。我本钱塘儿弄潮，到此使人意也消，心花怒开神理超。高枕龙背持其尻，上视下视行周遭；其奈冷泠雨溅袍，天风吹人立不牢。北宫虽勇目已逃，恍如子在齐闻韶。不图为乐如斯妙，得坐一刻胜千朝。安得将身化巨鳌，看他万古长滔滔！
清	龚自珍	《已亥杂诗 315》	吟罢江山气不灵，万千种话一灯青。忽然搁笔无言说，重礼天台七卷经。
清	李渔	《夏寒不雨为楚人忧岁》	江风五月尚飕飕，疑是生寒应麦秋。暑雨不多难望岁，密云虽布转增忧。四方丰歉觇三楚，两载饥寒遍九州。民命久悬仓廪绝，问天何事苦为仇？
清	朱彝尊	《天仙子》	小棹若邪乘晓入，苧萝人已当风立。好春不雨但浓阴，铅水急。溪纱湿，丽草云根香暗拾。
清	陈维崧	《汴梁城内有李师师巷经过感赋》	是东京旧迹，愁漠漠，雨丝丝。怅赵宋繁华，樊楼笑语，总被风吹。凄其，剩勾栏在，照绿窗曾挂月如规。今日颓垣废井，当年舞榭歌基。师师，雪貌玉为肌。玩月赏花时。惹君王夜幸，香橙暗擘，腻笋潜携。谁知，小屏风后，有周郎低唱断肠词。一代春娇寂寞，半城夜火参差。
清	乾隆	《书法中最喜黄庭坚笔意因而有作》	羲之称书圣，诸体无不有。齐梁作者无，李唐推颜柳，惜哉世已远，赝者十之九。宋元差可寻，翰墨出亲手。机暇戒宴安，时或游艺薮，就中名迹夥，唯爱鲁直叟。倜傥无安排，潇洒绝尘垢，譬如百尺松，孤高少群偶。信笔一规摹，运腕忘妍丑，所师在神劲，讵论形肖否。伊余有深意，笔谏曾谨守，好尚苟不端，丧德良已厚。所爱汲黯戆，裁诗铭座右。
清	纳兰性德	《高楼望月》	戚戚复戚戚，高楼月如雪。二八正婵娟，月明翡翠钿。由来工织锦，生小倚朱弦。朱弦岂解愁，素手似云浮。一声落天上，闻者皆泪流。别郎已经年，望郎出楼前。青天如海水，碧月如珠圆。月圆以复缺，不见长安客。古道白于霜，沙灭行人迹。月出光在天，月高光在地。何当同心人，两两不相弃。
清	纳兰性德	《梅花落》	春色凤城来，寒梅逼岁开。条风初入树，缥雪渐侵苔。粉逐莺衣散，香黏蝶翅回。陇头人未返，急管莫频催。
清	黄遵宪	《夜起》	千声檐铁百淋铃，雨横风狂暂一停。正望鸡鸣天下白，又惊鹅击海东青。沉阴噎噎何多日，残月晖晖尚几星。斗室苍茫吾独立，万家酣睡几人醒？
清	纳兰性德	《蕉园》	见说斋坦闭，前朝大乙祠。莺边花树树，燕外柳丝丝。宫御人稀少，词臣例许窥。今朝陪豹尾，新长万年枝。
清	曾国藩	《早发沔县遇雨》	此身病起百无忧，敢为艰难一怨尤。晓雾忽飞千嶂雨，西风已作十分秋。近知地利其堪恃，早信人谋不自由。昨日定军山下过，苍天一望故悠悠。
清	曹雪芹	《唐多令》	粉堕百花州，香残燕子楼。一团团逐对成逑。飘泊亦如人命薄，空缱绻，说风流。草木也知愁，韶华竟白头！叹今生谁舍谁收？嫁与东风春不管，凭尔去，忍淹留。
清	乾隆	《孝贤皇后陵酹酒》	那能恝尔去，仍趁便而来。言念曾齐案，奚堪更酹杯！草犹逮春绿，松不是新栽。旧日玉成侣，依然身傍陪。
清	庄棫	《蝶恋花》	残梦初回新睡足。忽被东风，吹上横江曲。寄语归期休暗卜，归来梦亦难重续。隐约遥峰窗外绿。不许临行，私语频相属。过眼芳华真太促，从今望断横波目。
清	朱彝尊	《鸳鸯湖棹歌　之二十九》	织成锦衾碧间红，缭以吴绵四五通。锦上鸳鸯三十六，双栖夜夜水纹中。
清	宋湘	《说诗》	文章妙绝有邱迟，一纸书中百首诗。正在将军旗鼓处，忽然花杂草长时。
清	李鸿章	《赴试途中有感》	回头往事竟成尘，我是东西南北身。白下沉酣三度梦，青山沦落十年人。穷通有命无须卜，富贵何时乃济贫。角逐名场今已久，依然一幅旧儒巾。
清	黄景仁	《贺新郎 太白墓，和稚存韵》	何事催人老？是几处、残山剩水，闲凭闲吊。此是青莲埋骨地，宅近谢家之脁。总一样，文人宿草。只为先生名在上，问青天，有句何能好？打一幅，思君稿。梦中昨来逢君笑。把千年、蓬莱清浅，旧游相告。更问后来谁似我，我道：才如君少。有亦是，寒郊瘦岛。语罢看君长揖去，顿身轻、一叶如飞鸟。残梦醒，鸡鸣了。
清	陈维崧	《七夕感怀用尤悔庵原韵》	鹊又填桥矣。满长安、千门砧杵，四围云水。长记常年茅屋下，佳节团圞能几！有和病、云鬟雪涕。纵病倘然人尚在，也未应、我泪多于此。弹不尽，半襟雨。如今剩有孱躯耳。便思量、故乡瓜果，也成千里。谁借针楼丝一缕，穿我啼红珠子。奈又说、春蚕竟死。嘱咐月钩休潋滟，幸怜人、正坐罗窗里。风乍吼，粉云起。
清	朱彝尊	《城头月》	别离偏比相逢易，众里休回避。唤坐回身，料是秋波，难制盈盈泪。酒阑空有相怜意，欲住愁无计。漏鼓三通，月底灯前，没个商量地。
清	龚自珍	《已亥杂诗 229》	从今誓学六朝书，不肄山阴肄隐居。万古焦山一痕石，飞升有数此权舆。
清	纳兰性德	《扈驾西山》	凤翥龙蟠势作环，浮青不断太行山。九重殿阁葱茏里，一气风云吐纳间。熊虎自当驰道伏，蛟螭长棒御书闲。黄图此日论形胜，惭愧频叨侍从班。
清	宗谊	《喻子规》	举目无从觅蜀天，只呼归去乞人怜。倘然当日能归去，未必褒斜便万年。
清	纳兰性德	《浣溪沙》	莲漏三声烛半条，杏花微鱼湿轻绡，那将红豆寄无聊？春色已看浓似酒，归期安得信如潮，离魂入夜倩谁招？
清	曾国藩	《柴关岭雪》	我行度柴关，山关惊我马。密雪方未阑，飞花浩如泻。万岭堆水银，乾坤一大冶。走兽交横奔，冻禽窜荒野。挥手舞岩巅，吾生此潇洒。忽忆少年时，牵狗从猪者。射虎层冰中，穷追绝壁下。几岁驰虚名，业多用逾寡。久逸筋力颓，回头泪盈把。
清	朱彝尊	《洞仙歌》	行舟已发，又经旬调笑。不算匆匆别离了。奈飞龙骨出，束竹肠攒，月额雨持比泪珠差少。罗囊针管就，络以朱绳，淡墨疏花折枝袅。中有锦笺书，密嘱归期，道莫忘翠楼烟杪。枉姑负，刘郎此重来，恋小洞春香，尚馀细草。
清	谭嗣同	《戊戌入都别友人》	家国两愁绝，人天一粲然。只余心独在，看汝更千年。世界几痕梦，微尘万座莲。后来凭吊意，分付此山川。
清	舒天香	《凌虚台看云戏柬内子》	残月依依傍檐坠，沙弥雅识山人意。林端唤起濂溪云，石貌泉声愈清媚。海门日上天镜开，罡风吹至凌虚台。莲花庵前白鹿卧，芙蓉万朵姗姗来。云来我与僧相失，心知我向西峰立。云行山住我依然，回头但见僧衣湿。人间见云不见天，山头弄云如白绵。有心携得云归去，把与山事作被眠。
清	龚自珍	《已亥杂诗 304》	图籍移徙肺腑家，而翁本学段金沙。丹黄字字皆珍重，为裹青氈载一车。
清	宋琬	《舟中见猎犬有感》	秋水芦花一片明，难同鹰隼共功名。樯边饭饱垂头睡，也似英雄髀肉生。
清	赵翼	《论诗》	诗解穷人我未空，想因诗尚不曾工。熊鱼自笑贪心甚，既要工诗又怕穷。
清	乾隆	《冬至斋居偶阅旧稿志怀》	静听迢迢宫漏长，斋居暂屏万机忙。那无诗句娱清景，恰有梅梢送冷香。案积陈编闲检点，志期旧学重商量。灰飞子夜调元律，又喜天心复一阳。
清	梁启超	《纪事二十四首》	后顾茫茫虎穴身，忍将多难累红裙。君看十万头颅价，遍地鉏麑欲噬人。
清	吴嘉纪	《李家娘》	城中山白死人骨，城外水赤死人血。杀人一百四十万，新城旧城内有几人活？妻方对镜，夫已堕首；腥刀入鞘，红颜随走。西家女，东家妇，如花李家娘，亦落强梁手。手牵拽语，兜离笳吹。团团日低归拥曼睩蛾眉。独有李家娘，不入穹庐栖。岂无利刃，断人肌肤，转嗔为悦，心念彼姝，彼姝孔多，容貌不如他。岂是贪生，夫子昨分散，未知存与亡。女伴何好，发泽衣香，甘言来劝李家娘。李家娘，肠崩摧，箠挞磨灭，珠玉成灰。愁思结衣带，千结百结解不开。李家娘，坐军中，夜深起望，不见故夫子，唯闻战马嘶悲风；又见邗沟月，清辉漾漾明心胸。令下止杀残人生，寨外人来，殊似舅声。云我故夫子，身没乱刀兵。恸仆厚地，哀号苍旻！夫既殁，妻复何求？脑髓与壁，心肺与雠。不嫌剖腹截头，俾观者觳觫似羊牛。若羊若牛何人？东家妇，西家女。来日撤营北去，驰驱辛苦。鸿鹄飞上天，毚兔不离土。乡园回忆李家娘，明驼背上泪如雨!
清	范当世	《过泰山下》	生长海门狎江水，腹中泰岱亦峥嵘。空馀揽辔雄心在，复此当前黛色横。蜿蜒痴龙怀宝睡，蹒跚病马踏砂行。嗟余即逝天高处，开阖云雷傥未惊。
清	曾国藩	《送舒伯鲁》	神驹秉清峻，堕地凌无前。男儿志万里，亦在华妙年。舒生吾楚俊，结发疲丹铅。内外承嘉荫，托根魁斗躔。迎妇范阳府，结客弥幽燕。遂来窟京辇，满月弯鸣弦。谓言抬高第，如摄床头钱。人事有奇偶，虎鼠非吾权。文章不试媚，例为时世捐。芝兰合锄刈，朝菌香彻天。可怜壮夫志，摧撼终不迁。时时造我闼，屏虑商诗篇。高吟动厚地，幽思缒重渊。维桑古有敬，况此接才贤。昨来忽告别，归意何翩翩！寝门流定省，肯为世网牵？一鸣不称意，脱去如鹰鸇。赵孟等闲事，难者参与春。马走合此间，岁月逐风颇。谋归百不勇，送女聊自镌。
清	毕著	《纪事》	吾父矢报国，战死于蓟丘。父马为贼乘，父尸为贼收。父仇不能报，有愧秦女休。乘贼不及防，夜进千貔貅。杀贼血漉漉，手握仇人头。贼众自相杀，尸横满坑沟。父体舆梓归，薄葬荒山陬。相期智勇士，概焉赋同仇。蛾贼一扫清，国家固金瓯。
清	陈维崧	《正月二十日，从吴天石处读纬云弟京邸春词，》	今年明月无情甚，偏向江东。只照军容，不放银花万树红。凤城飞下征南骑，一片刀弓。铁甲呼风，愁煞思乡沈侍中。
清	朱彝尊	《云中至日》	去岁山川缙云岭，今年雨雪白登台。可怜日至长为客，何意天涯数举杯！城晚角声通雁塞，关寒马色上龙堆。故园望断江村里，愁说梅花细细开。
清	黄遵宪	《香港感怀十首》	酋长虬髯客，豪商碧眼胡。金轮铭武后，宝塔礼耶稣。火树银花耀，毡衣绣缕铺。五丁开凿后，欲界亦仙都。
清	吴嘉纪	《哀羊裘为孙八赋》	孙八壮年已白头，十年歌哭古扬州。囊底黄金散已尽，笥中存一羔羊裘。晨起雪渚渚，取裘覆儿女；亭午号朔风，儿持衣而翁。风声雪片夜满牖，殷勤自解护阿妇。裘之温暖诚足珍，不得众身为一身。吁嗟乎，长安天子非故人，羊裘冷落对邗水。他年姓字齐严光，今日饥寒累妻子。
清	朱彝尊	《鸳鸯湖棹歌　之九十八》	溪上梅花舍后开，市南新酒酦新醅。寻山近有殳基宅，看雪遥登顾况台。
清	龚自珍	《梦中作四截句其二》	黄金华发两飘萧，六九童心尚未消。叱起海红帘底月，四厢花影怒于潮。
清	曾国藩	《次韵何廉昉太守感怀述事十六首》	二月长安春姑归，觚棱回首梦魂飞。宫鸦掠日槐阴瘦，厩马嘶风柳絮肥。东阁赐茶双凤阙，西效扈跸九龙旗。十年苦忆钧天奏，老大真怜未拂农。
清	曹雪芹	《好了歌注》	陋室空堂，当年笏满床；衰草枯杨，曾为歌舞场。蛛丝儿结满雕梁，绿纱今又糊在蓬窗上。说什么脂正浓，粉正香，如何两鬓又成霜？昨日黄土陇头送白骨，今宵红灯帐底卧鸳鸯。金满箱，银满箱，展眼乞丐人皆谤。正叹他人命不长，那知自己归来丧！训有方，保不定日后作强梁。择膏粱，谁承望流落在烟花巷！因嫌纱帽小，致使锁枷杠，昨怜破袄寒，今嫌紫蟒长：乱烘烘你方唱罢我登场，反认他乡是故乡。甚荒唐，到头来都是为他人作嫁衣裳！
清	沈德潜	《过真州》	扬州西去真州路，万树垂杨绕岸栽。野店酒香帆尽落，寒塘渔散鹭初回。晓风残月屯田墓，零露浮云魏帝台。此夕临江动离思，白沙亭畔笛声哀。
清	曹雪芹	《第四回回前诗》	捐躯报国恩，未报身犹在。眼底物多情，君恩或可待。
清	龚自珍	《已亥杂诗 100》	坐我三熏三沐之，悬崖撒手别卿时。不留后约将人误，笑指河阳镜里丝。
宋	汪若楫	《久雨》	连连春雨几黄昏，溪岸人家水近门。借部人家水曾落，竹林枝上看风痕。
清	曾国藩	《腊八日夜直》	翻从官宿得闲时，仙掖深深昼掩帷。静向古人书易入，寒偏今日酒堪持。浓饘说献宫中佛，晴雪看分禁里墀。日暮武英门外望，并阑冰合柳枯垂。
清	仓央嘉措	《情诗其十五》	日暮瞒得众人行，却向宠犬语叮咛。?慎勿说道人已去，归时禅院近黎明。?
元	郭麟孙	《游虎丘》	海峰何从来？平地涌高岭。去城不七里，幻此幽绝境。芳游坐迟暮，无物惜余景。树暗云岩深，花落春寺静。野草时有香，风絮淡无影。山行纷游人，金翠竞驰聘。朝来有爽气，此意独谁领？我来极登览，妙灵应自省。遥看青数尖，俯视绿万顷。逃禅问点石，试茗汲憨井。意行忘步滑，野坐怯衣冷。聊为无事饮，颇觉清昼永。藉草方醉眠，松风忽吹醒。
清	纳兰性德	《南海子》	分弓列戟四门开，游豫长陪万乘来。七十二桥天汉上，彩虹飞下晾鹰台。
清	朱彝尊	《鸳鸯湖棹歌　之三十九》	戗金砚匣衍波笺，日坐春风小阁前。镂管簪花书小字，把郎诗学鲁？编。
清	厉鹗	《百字令 月夜过七里滩》	秋光今夜，向桐江，为写当年高躅。风露皆非人世有，自坐船头吹竹。万籁生山，一星在水，鹤梦疑重续。孥音遥去，西卢渔父初宿。心忆汐社沉埋，清狂不见，使我形容独。寂寂冷萤三四点，穿过前湾茅屋。林净藏烟，峰危限月，帆影摇空绿。随风飘荡，白云还卧深谷。
清	龚自珍	《已亥杂诗 85》	津梁条约遍南东，谁遣藏春深塢逢。不枉人呼莲幕客，碧纱幮护阿芙蓉。
清	吴嘉纪	《冶春绝句和王阮亭先生》	冈北冈南上朝日，落花游骑乱纷纷。如何松下几杯土，不见儿孙来上坟？
清	纳兰性德	《浣溪沙》	十里湖光载酒游，青帘低映白苹洲。西风听彻采菱讴。沙岸有时双袖拥，画船何处一竿收。归来无语晚妆楼。
清	龚鼎孳	《上巳将过金陵》	倚槛春愁玉树飘，空江铁锁野烟消。兴怀何限兰亭感，流水青山送六朝。
清	阎修龄	《走别张文峙、杜于皇、苍略，因登鸡鸣山》	雪里人归急，踟蹰别友生。冲风寻钓港，匹马向台城。庙阙非前代，山川叹远征。太平堤柳在，萧飒不胜情。
清	龚自珍	《已亥杂诗 112》	七里虹桥腐草腥，歌钟词赋两飘零。不随天市为消长，文字光芒聚德星。
清	袁枚	《桐江作》	桐江春水绿如油，两岸青山送客舟。明秀渐多奇险少，分明山色近杭州。
清	曹雪芹	《中秋对月有怀》	未卜三生愿，频添一段愁。闷来时敛额，行去几回头。自顾风前影，谁堪月下俦？蟾光如有意，先上玉人楼。
清	朱彝尊	《忆少年》	一钩斜月，一声新雁，一庭秋露。黄花初放了，小金铃无数。燕子已辞秋社去，剩香泥，旧时帘户。重阳将近也，又满城风雨。
清	宗谊	《喻子规》	曾为越旅与吴栖，惆怅春风畏汝啼。今日老归茅屋下，要啼啼到日头西。
清	梁启超	《纪事二十四首》	匈奴未灭敢言家，百里行犹九十赊。怕有旁人说长短，风云气尽爱春华。
清	龚自珍	《赋忧患》	故物人寰少，犹蒙忧患俱。春深恒作伴，宵梦亦先驱。不逐年华改，难同逝水徂。多情谁似汝？未忍托禳巫。
清	吴伟业	《梅村》	枳篱茅舍掩苍苔，乞竹分花手自栽。不好诣人贪客过，惯迟作答爱书来。闲窗听雨摊诗卷，独树看云上啸台。桑落酒香卢桔美，钓肥斜系草堂开。
清	黄景仁	《感旧》	遮莫临行念我频，竹枝留涴泪痕新。多缘刺史无坚约，岂视萧郎作路人。望里彩云疑由由，愁边春水故粼粼。珊瑚百尺珠千斛，难换罗敷未嫁身。
清	曹雪芹	《梦秦氏赠言》	三春过后诸芳尽，各自须寻各自门。
清	乾隆	《谒孔林酹酒》	一抔如五岳，永古此幽宫。天朗林原气，川流洙泗风。奠椒溯思处，瞻楷不言中。万载读书者，水源木本同。
清	沈德潜	《游天池》	山灵招我深，轻策上层阪。巅顶涵清池，坎艮象成蹇。水寒鱼不生，穴黝龙疑偃。想当融结初，天匠费镌铲。鉴影须眉寒，洗心烦郁遣。沿缘把垂藤，趺坐藉苍藓。是时暮樵还，风送歌声远。云游萝径湿。烟动僧愁饭。聊追谢监游，讵同阮公返。不见青莲花，羽化空遥缅。
清	屈大均	《登罗浮绝顶奉同蒋王二大夫作》	霃霃太古云，至今未开辟。山气日汹涌，随风洒精液。触石生洪波，微茫在咫尺。登山若浮海，舟航即轻策。浮山复浮去，与罗万里隔。仅余玉女峰，娟娟在肘腋。蓬莱无根蒂，左股长为客。铁桥苦拘系，峰峰合体魄。一气胶漆之，洞天在肝膈。雷风吐噏时，氤氲相损益。峨峨在虚无，荡踏难留迹。如何太华山，乃为巨灵擘？便道通句曲，大天有阡陌。玉笥一南窍，日月暗相射。朱明本火府，草木多纯赤。朱竹含葳蕤，红翠美毛翮。南禺亦丹穴，凤族以千百。口衔芙莲花，纷纷堕瑶席。珠尾若扬麾，往来拂巾舄。麻姑何秀峙，散发至腰脊。上下飞峰间，不肯相扶掖。筋力尽青冥，渐与空天迫。微躯若鸿毛，顺风思一掷。衫袖即飙车，不用浮丘伯。神明自鼓舞，鸾鹤惟所择。便携二大夫，八极恣挥斥。神仙虽惝怳，此中有窟宅。真道苦无言，与天日相索。聪明乃尘垢，陶铸有微责。虽复游无穷，亦自悲人役。神山有离合，依依且朝夕。鳌首或浮沉，广大日以积。弥缝费造化，随波恐流易。分水一泉源，自天通地脉。瀑布纵横飞，与海相潮汐。天鸡一咿喔，扶桑已半白。海日长三丈，玄黄始一隙。光明未丽天，外体已赫赫。摇荡二石楼，烧空如琥珀。生长旸谷旁，郁仪日亲炙。中夜已寅宾，导引成肥硕。咸池灼欲焦，沧凉吾自适。一下曜真台，人间愁踧踖。百虑生黄埃，世务婴繁剧。三山居水下，船交苦风逆。赍去童男女，三千良可惜。罗浮即方丈，甘心自古昔。南岳一佐命，仙卿此注籍。大夫代天工，于此宜区画。虽无封禅书，名山望润泽。
清	查慎行	《渡百里湖》	湖面宽千顷，湖流浅半篙。远帆如不动，原树竞相高。岁已占秋旱，民犹望雨膏。涸鳞如可活，吾敢畏波涛？
清	龚自珍	《已亥杂诗 282》	少为贱士抱弗宣，状为祠曹默益坚。议则不敢腰膝在，庑下一揖中夷然。
清	曾国藩	《桂湖五首》	遂刘华阳国，归程始此赊。翻然名境访，来及夕阳斜。翠竹偎寒蝶，丹枫噪幕鸦。词人云异代，临水一咨嗟。
清	陈维崧	《蘧庵先生五日有鱼酒之饷醉后填词》	蒲酒浓如乳。更为我、东溟斫鱠，大鱼就脯。携酒石榴花下醉，还选腹腴亲煮。耳热也、休提今古。只有寒潮围故国，叹龙舟寂寞无寻处。风乍起，瘦蛟舞。何须远望悲荆楚。暗想象、广陵旧事，泪多于雨。火照佛狸城下水，丞相孤军难渡。记时节、也逢重五。儿女谁知英雄恨，辟兵符戏向钗头赌。葵影绿，小窗午。
清	方文	《都下竹枝词》	自昔旃裘与酪浆，而今啜茗又焚香。雄心尽向蛾眉老，争肯捐躯入战场。
清	朱彝尊	《眼儿媚》	那年私语小窗边，明月未曾圆。含羞几度，已抛人远，忽近人前。无情最是寒江水，催送渡头船。一声归去，临得又坐，乍起翻眠。
清	乾隆	《戏题听鹂馆》	清和渐觉绿阴稠，初听林间黄栗留。笑我本非高逸者，双柑何必袭风流。
清	袁枚	《鸡》	养鸡纵鸡食，鸡肥乃烹之。主人计固佳，不可使鸡知。
清	王夫之	《玉楼春 白莲》	娟娟片月涵秋影，低照银塘光不定。绿云冉冉粉初匀，玉露泠泠香自省。荻花风起秋波冷，独拥檀心窥晓镜。他时欲与问归魂，水碧天空清夜永。
清	曾国藩	《温甫读书城南寄示二首》	岳麓东环湘水回，长沙风物信佳哉！妙高峰上携谁步？爱晚亭边醉几回。夏后功名馀片石，汉王钟鼓拨寒灰。知君此日沉吟地，是我当年眺览来。
清	陈维崧	《甲辰广陵中秋小饮孙豹人溉堂歌示阮亭》	把酒狂歌起。正天上、琉璃万顷，月华如水。下有长江流不尽，多少残山剩垒。谁说道、英雄竟死。一听秦筝人已醉，恨月明、恰照吾衰矣。城头点，打不止。当年此夜吴趋里，有无数、红牙金缕，明眸皓齿。笑作镇西鸜鵒舞，眼底何知程李。讵今日、一寒至此。明月无情蝉鬓去，且五湖归伴鱼竿耳。知我者，阮亭子。
清	吴嘉纪	《挽王秀才斌》	赋诗悲乱世，易箦及芳春。夙昔宁知佛？精魂实避秦。老妻单冷墅，残帙委流尘。杖履难重遇，桃花处处津。
清	曾国藩	《留侯庙》	小智徇声荣，达人志江海。咄咄张子房，身名大自在。信美齐与梁，几人饱胔醢。留邑兹岩疆，亮无怀璧罪。国仇亦已偿，不退当何待！郁郁紫柏山，英风渺千载。遗踪今则无，仙者岂无给！朅来瞻庙庭，万山雪皠皠。
清	纳兰性德	《浣溪沙》	谁念西风独自凉。萧萧黄叶闭疏窗。沉思往事立残阳。被酒莫惊春睡重。赌书消得泼茶香。当时只道是寻常。
清	郑燮	《念奴娇 劳劳亭》	劳劳亭畔，被西风一吹，逼成衰柳。如线如丝无限恨，和风和烟。江上征帆，尊前别泪，眼底多情友。寸言不尽，斜阳脉脉凄瘦。半生图利图名，闲中细算，十件常输九。跳尽胡孙妆尽戏，总被他家哄诱。马上旌笳，街头乞叫，一样归乌有。达将何乐？穷更不如株守。
清	沈德潜	《夜月渡江》	万里金波照眼明，布帆十幅破空行。微茫欲没三山影，浩荡还流六代声。水底鱼龙惊静夜，天边牛斗转深更。长风瞬息过京口，楚尾吴头无限情。
清	庄棫	《蝶恋花》	城上斜阳依碧树。门外斑骓，见了还相顾。玉勒珠鞭何处住？回头不觉天将暮。风里馀花都散去。不省分开，何日能重遇？凝睇窥君君莫误，几多心事从君诉。
清	陈维崧	《夏五月大雨，南亩半成泽国，而梁溪人尚有画》	翠釜一朝裂，铜狄尽流铅。江南五月天漏，炼石补仍穿。骤若淫龙喷沫，狂比长鲸跋浪，庐舍没长川。菱蔓绕床下，钓艇系门前。今何日，民已困，况无年。家家秧马闲坐，虚井断炊烟。何处玉箫金管，犹唱雨丝风片，烟水泊游船。此曲纵娇好，听者似啼猿。
清	宋湘	《说诗》	涂脂传粉画长眉，按拍循腔疾复迟。学过邯郸多少步，可怜挨户卖歌儿。
清	龚自珍	《已亥杂诗 73》	奇气一纵不可阖，此是借琐耗奇法。奇则耗矣琐未休，眼前胪列成五岳。
清	纳兰性德	《虞美人》	银床淅沥青梧老，屧粉秋蛩扫。采香行处蹙连钱，拾得翠翘何恨不能言。回廊一寸相思地，落月成孤倚。背灯和月就花阴，已是十年踪迹十年心。
宋	汪若楫	《开窗》	草色侵书绿，依山多得阴。月高猿挂树，惊起夜栖禽。
清	龚自珍	《已亥杂诗 257》	难凭肉眼识天人，恐是优曇偶现身。故遣相逢当五浊，不然谁信上仙沦。
清	黄景仁	《杂感》	仙佛茫茫两未成，只知独夜不平鸣；风蓬飘尽悲歌气，泥絮沾来薄幸名。十有九人堪白眼，百无一用是书生；莫因诗卷愁成谶，春鸟秋虫自作声。
清	钱秉镫	《水夫谣》	水夫住在长江边，年年捉送装兵船。上水下水不计数，但见船来点夫去。十家门派一夫行，生死向前无怨声。衣中何有苦搜索，身无钱使夜当缚。遭他鞭挞无完肤，行迟还用刀箭驱。掣刀在腰箭在手，人命贱同豕与狗。射死纷纷满路尸，那敢问人死者谁？爷娘养汝才得力，送汝出门倚门泣。腐肉已充乌鸢饥，家家犹望水夫归。
清	李沂	《野望》	风卷蓬根野日昏，含凄倚杖望孤村。村中昨夜逃亡尽，还有催租吏打门。
清	纳兰性德	《浣溪沙》	谁道飘零不可怜，旧游时节好花天，断肠人去自经年。一片晕红才著雨，几丝柔绿乍和烟。倩魂销尽夕阳前。
清	仓央嘉措	《情诗其二十》	欲语幽情期红裙，平林漠漠柳枝深。?除却当时画眉鸟，风情许知一佳人。
清	梁启超	《壮别》	第一快心事，东来识此雄。学空秦火后，功就楚歌中。大陆成争鹿，沧瀛蛰老龙。牛刀勿小试，留我借东风。
清	程岫	《杂诗》	木棉初种时，其子皆露天。意在衣被人，不肯为人怜。我行忽见之，三叹心惕然。感此复再拜，草中有大贤。丈夫生宇内，岂止图自全。鹑衣瓮牗下，措意在八埏。杯水虽至微，味亦同深渊。泰山非不高，远视等一卷。但使志今存，何必快目前。惜哉彼下士，白发守遗编。
清	龚自珍	《已亥杂诗 312》	古愁莽莽不可说，化作飞仙忽奇阔。江天如墨我飞还，折梅不畏蛟龙夺。
清	纳兰性德	《菩萨蛮》	萧萧几叶风兼雨，离人偏识长更苦。欹枕数秋天，蟾蜍下早弦。夜寒惊被薄，泪与灯花落。无处不伤心，轻尘在玉琴。
清	朱彝尊	《鸳鸯湖棹歌　之六十四》	花船新造水中央，晓发当湖溯汉塘。听尽钟声十八里，平林小市入新坊。
清	纳兰性德	《金人捧露盘  净业寺观莲，有怀荪友》	藕风轻，莲露冷，断虹收，正红窗、初上帘钩。田田翠盖，趁斜阳鱼浪香浮。此时画阁垂杨岸，睡起梳头。旧游踪，招提路，重到处，满离忧。想芙蓉湖上悠悠。红衣狼藉，卧看桃叶送兰舟。午风吹断江南梦，梦里菱讴。
清	朱彝尊	《朝中措》	兰桡并载出横塘，山寺踏春阳。细草弓弓袜印，微风叶叶衣香。一湾流水，半竿斜日。同上归艎。赢得渡头人说，秋娘八配冬郎。
清	钱凤纶	《哭伯兄》	在昔皇天倾，覆卵无完理。兄不即殉身，感奋良有以。摩挲双匕首，一夕再三起。千钧重一发，恐复忧天只。荏苒岁月间，隐痛入骨髓。未戡仇人胸，抱疾忽焉死。尸床目不瞑，不继非人子。尚有娥亲在，李寿汝莫喜。
清	陈维崧	《本意（癸丑三月十九日，用明杨孟载韵）》	中酒心情，拆棉时节，瞢腾刚送春归。一亩池塘，绿荫浓触帘衣。柳花搅碎晴晖，更画梁玉剪交飞。贩茶船重，挑笋人忙，山市成围。蓦然却想，三十年前，铜驼恨积，金谷人稀。划残竹粉，旧愁写向阑西。惆怅移时，镇无聊搯损蔷薇。许谁知？细柳新蒲，都付鹃啼。
清	朱彝尊	《鸳鸯湖棹歌　之五十七》	漏泽寺西估客多，楼前官道后官河。正值喧阗日中市，杨花小伎抱筝过。
清	龚自珍	《已亥杂诗 12》	掌故罗胸是国恩，小胥脱腕万言存。他年金匮如收采，来叩空山夜雨门。
清	曹雪芹	《问菊》	欲讯秋情众莫知，喃喃负手叩东篱。孤标傲世偕谁隐，一样花开为底迟？圃露庭霜何寂寞，鸿归蛩病可相思？休言举世无谈者，解语何妨片语时。
清	纳兰性德	《减字木兰花  新月》	晚妆欲罢，更把纤眉临镜画。准待分明，和雨和烟两不胜。莫教星替，守取团圆终必遂。此夜红楼，天上人间一样愁。
清	朱彝尊	《尉迟杯·七夕怀静怜》	吴绫白，偏爱缝双袖鸦翎黑。多应北里新妆，怕堕寻常标格。微风帘额，看露叶，中庭尽秋色。记鳞鳞，月底疏云，曾照勾阑吹笛。一自细马驮归，剩罗帕、当时别泪偷拭。最恨初鸿，衔芦塞上，不递愁人消息。枉飞度、河桥山驿。想柳外、高楼长如昔。更何年，并坐穿针？六度凄凉今夕。
清	纳兰性德	《浣溪沙》	消息谁传到拒霜？两行斜雁碧天长，晚秋风景倍凄凉。银蒜押帘人寂寂，玉钗敲烛信茫茫。黄花开也近重阳。
清	龚自珍	《已亥杂诗 299》	任丘马首有筝琶，偶落吟鞭便驻车。北望觚稜南望雁，七行狂草达京师。
清	陈维崧	《题徐渭文《钟山梅花图》，同云臣、南耕、京》	十万琼枝，矫若银虬，翩如玉鲸。正困不胜烟，香浮南内；娇偏怯雨，影落西清。夹岸亭台，接天歌板，十四楼中乐太平。谁争赏？有珠珰贵戚，玉佩公卿。如今潮打孤城，只商女船头月自明。叹一夜啼乌，落花有恨；五陵石马，流水无声。寻去疑无，看来似梦，一幅生绡泪写成。携此卷，伴水天闲话，江海余生。
清	魏耕	《晓发苏州逢故人》	鸡鸣残月下金阊，白鹤孤栖城上霜。匹马萧萧衣后短，重关杳杳路初长。相逢屠狗皆亡虏，对泣南冠半故乡。回首东吴遗恨在，胥门犹自向江湘。
清	陈维崧	《岁暮杂忆》	江南忆，白下最堪怜。东冶璧人新诀绝，南朝玉树旧因缘。秋雨蒋山前。
清	龚自珍	《已亥杂诗 154》	高秋那得吴虹生，成轺西子湖边行。一丘一壑我前导，重话东华送我情。
清	谭嗣同	《潼关》	终古高云簇此城，秋风吹散马蹄声。河流大野犹嫌束，山入潼关解不平。
清	陈维崧	《墙外丁香花盛开感赋》	攀来尚隔，望处偏清，算怎到花开，阑珊春已在长亭。滴粉搓酥，小红墙角倍分明。年年此际，笼归马上，递遍春城。昨岁看花，有人秃袖，擘阮挨筝。怅新来梁间燕去，往事星星。只有邻花，不作路旁情。夜深难睡，缤纷花影，筛满空庭。
清	乾隆	《溥仁寺瞻礼》	兴州最古寺，每到礼应亲。策马河桥度，垂鞭农务询。即看优泽霈，实胜小霑频。屏息法云地，溥仁真溥仁。
清	朱彝尊	《鸳鸯湖棹歌　之六十五》	蒲山草与荠山齐，澉浦潮来乍浦西。白沃庙南看白马。巫言风雨夜长嘶。
清	龚自珍	《已亥杂诗 37》	三十年华四牡腓，每谈宦辙壮怀飞。樽前第一倾心听，兕甲楼船海外归。
清	乾隆	《烟雨楼用韩子祁诗韵》	春云欲泮旋濛濛，百顷南沏一棹通。回望还迷堤柳绿，到来才辨榭梅红。不殊图画倪黄境，真是楼台烟雨中。欲倩李牟携铁笛，月明度曲水晶宫。
清	乾隆	《采莲曲》	薰风拂池塘，明霞映洲渚，荡漾木兰船，采莲不知暑。莲花如锦叶如盖，芳香自送摇清籁，疑有天孙为弄梭，不然洛浦飘衣带。采莲采莲夏复秋，青青苇岸忽白头。徘徊不觉露华湿，独喜红芳载满舟。
清	曾国藩	《秋怀诗五首》	大叶下如雨，西风吹我衣。天地气一肃，回头万事非。虚舟无抵件，恩怨召杀机。年年绊物累，俯仰邻诟讥。终然学黄鹤，浩荡沧溟飞。
清	吴伟业	《生查子·旅思》	一尺过江山，万点长淮树。石上水潺潺，流入青溪去。六月北风寒，落叶无朝暮。度樾与穿云，林黑行人顾。
清	钱谦益	《迎神曲 十二首选四》	被发骑龙事渺然，栾公立社自年年。臂鹰老手还余我，伏腊鸡豚掠社钱。三年蜀血肯销沉？我所思兮在桂林。却望苍梧量泪雨，湘江何似五湖深。日蚀麒麟格斗余，山河两戒眇愁予。兰沧渡后无消息，且坐前潮伴子胥。真王异姓指河山，箫鼓丛祠报赛间。咫尺灵飞催后命，红云仍押祝融班。
清	钱载	《白云观》	岂为南宗别，重寻大极墟。先生蓑好在，止杀语何如？柏子微风际，梅花细雨余。十年登阁意，只益鬓毛疏。
清	龚自珍	《已亥杂诗 209》	空山徙倚倦游身，梦见城西阆苑春。一骑传笺朱邸晚，临风递与缟衣人。
清	纳兰性德	《河传》	春浅，红怨。掩双环，微雨花间。画闲，无言暗将红泪弹。阑珊，香销轻梦还。斜倚画屏思往事。皆不是，空作相思字。忆当时，垂柳丝。花枝，满庭蝴蝶儿。
清	龚自珍	《已亥杂诗 134》	五十一人忽少三，我闻陨涕江之南。箧中都有旧墨迹，从此袭以玫瑰函。
清	朱彝尊	《摸鱼儿》	粉墙青虯檐百尺，一条天色催暮。洛妃偶值无人见，相送袜尘微步。教且住。携玉手潜得莫惹冰苔仆。芳心暗诉。认香雾长鬟边，好风衣上，分付断魂语。双栖燕，岁岁花时飞度。阿谁花底催去。十年镜里樊川雪，空袅茶烟千缕。离梦苦。浑不省锁香金箧归何处。小池枯树。算只有当时，一丸冷月，犹照夜深路。
清	乾隆	《题吴梅村集》	梅村一卷足风流，往复披寻未肯休。秋水精神香雪句，西昆幽恩杜陵愁。裁成蜀锦应惭丽，细比春蚕好更抽。寒夜短檠相对处，几多诗兴为君收。
清	毛奇龄	《打虎儿行》	打虎儿，乃在汴梁之禹州，禹州城外朱家楼。小儿十一随父耕，深林有虎斑毛成。飗飗黑风吹草根，乘风攫人谁敢撄？小儿不识虎，疑是狐与狸。见虎衔父肢，咆哮草际风来吹。儿啼向风不得父，把杙打虎截虎路。三尺童子五尺杙，凭空击去着虎臆。虎惊顾儿舍父逸，深林风草皆无色。禹州太守呼小儿，予之以帛饱以糜。予时在署识儿面，披发跳掷真儿嬉。问儿打虎虎何似？举手张牙作虎势。假虎隐幔恐小儿，小儿惊避力不支。当时见虎得无怖，此事我亦昧其故。禹州太守省得知，是时小儿知有父。男儿七尺纵复横，争名攫利万里行。高堂存没总不问，那肯舍命恋所生。我所思，打虎儿。
清	朱彝尊	《鸳鸯湖棹歌　之十一》	桃花新水涌吴艚，十五渔娃橹自操。网得钱塘一双鲤，不知鱼腹有瓜刀。
清	仓央嘉措	《情诗其十六》	昨趁夜色赴幽期，鹅羽纷纷晓来迷。?两行屐痕深雪里，教人如何不得知??
清	龚自珍	《已亥杂诗 231》	九流触手意纵横，极动当筵炳烛情。若使鲁戈真在手，斜阳只乞照书城。
清	钱谦益	《吴门春仲送李生还长干》	阑风伏雨暗江城，扶病将愁起送行。烟月扬州如梦寐，江山建业又清明。夜乌啼断门前柳，春鸟衔残花外樱。尊酒前期君莫忘，药囊吾欲傍余生。
清	朱彝尊	《卖花声·雨花台》	衰柳白门湾，潮打城还，小长干接大长干。歌板酒旗零落尽，剩有鱼竿。秋草六朝寒，花雨空坛，更无人处一凭栏。燕子斜阳来又去，如此江山。
清	龚自珍	《已亥杂诗 189》	残绒堆积绣窗间，慧婢商量赠指环。但乞崔徽遗像去，重摹一帧供秋山。
清	朱彝尊	《鸳鸯湖棹歌　之八十五》	怀苏亭子草成蹊，六鹤空堂旧迹迷。唯有清香楼上月，夜深长照子城西。
清	吴嘉纪	《玉钩斜》	莫叹他乡死，君王也不归。年年野棠树，花在路旁飞。
清	龚自珍	《已亥杂诗 262》	臣朔家原有细君，司香燕略知文。无须问我山中事，肯向花间领右君。
清	紫静仪	《勖用济》	君不见侯家夜夜朱筵开，残杯冷炙谁怜才。长安三上不得意，蓬头垢面仍归来。呜呼世情日千变，驾车食肉人争羡。读书弹琴聊自娱，古来哲士能贫贱。
清	曹龙树	《汉阳峰》	东南屏翰耸崔巍，一柄芙蓉顶上栽。四面水光随地绕，万层峰色倚天开。当头红日迟迟转，俯首青云得得来。到此乾坤无障碍，遥从瀛海看蓬莱。
清	曾国藩	《秋怀诗五首》	蟋蟀吟西轩，商声方兹始。小人快一鸣，得时一如此。大泽藏蛰龙，严冬卧不起。明岁泽九州，功成返湫底。吾道恶多言，喧嚣空复尔。
清	叶小鸾	《浣溪沙 初夏》	香到酴醾送晚凉，荇风轻约薄罗裳。曲阑凭遍思偏长。自是幽情慵卷幌，不关春色恼人肠。误他双燕未归梁。
清	梁启超	《壮别》	赫赫皇华记，凄凄去国吟。出匡恩未报，赠缟爱何深。重话艰难业，商量得失林。只身浮海志，使我忆松阴。
清	阎尔梅	《绝贼臣胡谦光》	贼臣不自量，称予是故人。敢以书招予，冀予与同尘。一笑置弗答，萧然湖水滨。湖水经霜碧，树光翠初匀。妻子甘作苦，昏晓役舂薪。国家有废兴，吾道有诎申。委蛇听大命，柔气转时新。生死非我虞，但虞辱此身。
清	龚自珍	《已亥杂诗 201》	此是春秋据乱作，昇平太平视松竹。何以功成文致之，携箫飞上羽阁。
清	陈维崧	《读屈翁山诗，有作》	灵均苗裔，羡十年学道，匡庐山下。忽听帘泉豗冷瀑，豪气轶于生马。亟跳三边，横穿九塞，开口谈王霸。军中毬猎，醉从诸将游射。提罢匕首入秦，不禁忍俊，缥缈思登华。白帝祠边三尺雪，正值玉姜思嫁。笑把岳莲，乱抛博箭，调弄如花者。归而偕隐，白羊瑶岛同跨。
清	朱彝尊	《木兰花慢·上元》	今年风月好，正雪霁、凤城时。把鱼钥都开，钿车溢巷，火树交枝。参差闹蛾歌后，听笛家齐和《落梅》词。翠幌低悬录蔌（二字四头），红楼不闭葳蕤。蛾眉帘卷再休垂，众里被人窥。乍含羞一晌，眼波又掷，鬟影相随。腰肢风前转侧，却凭肩回睇似沉思。料是金钗溜也，不知兜上鞋儿。
清	曾国藩	《寄郭筠仙浙江四首》	无穷志愿付因循，弹指人间三十春。一局楸枰虞变幻，百围梁栋藉轮囷。苍茫独立时怀古，艰苦新尝识保身。自愧太仓縻好爵，故交数辈尚清贫。
清	纳兰性德	《朝中措》	蜀弦秦柱不关情，尽日掩云屏。已惜轻翎退粉，更嫌弱絮为萍。东风多事，余寒吹散，烘暖微酲。看尽一帘红雨，为谁亲系花铃？
清	曾国藩	《次韵何廉昉太守感怀述事十六首》	浔阳江水接天长，良将新词皎雪霜。半壁东南支柱石，数州立女荐馨香。竟无音寿追克国，犹有嘉名配武乡。匹马寸金都谢绝，三明何必数西凉！
清	龚自珍	《已亥杂诗 82》	龙树灵根派别三，家家楖栗不能担。我书唤作三桠记，六祖天台共一龛。
清	朱彝尊	《鸳鸯湖棹歌　之一》	蟹舍渔村两岸平，菱花十里棹歌声。依家放鹤洲前水，夜半真如塔火明。
清	陈维崧	《显德寺前看枫叶》	岚翠浓于草鞋夹。绕坡细流，潨潨暗通苕霅。谷声遝，下落乱泉声里，愀悄如相答。此间景，纯得关仝巨然法。寺松三百本，雨溜苍皮，霜彫黛甲。秃干争欹压。笑语同游：黄叶鸣簷，丹枫寺里，如何不荷埋身锸？
清	乾隆	《荷露烹茶》	秋荷叶上露珠流，柄柄倾来盎盎收。白帝精灵青女气，惠山竹鼎越窑瓯。学仙笑彼金盘妄，宜咏欣兹玉乳浮。李相若曾经识此，底须置驿远驰求。
清	纳兰性德	《折杨柳》	陌上谁攀折，闺中思复侵。眼凝清露重，眉敛翠烟深。羌笛临风曲，悲笳出塞音。纵垂千万缕，那系别离心。
清	龚自珍	《已亥杂诗 44》	毫霜掷罢倚天寒，任作淋漓淡墨看。何敢自矜医国手，药方只贩古时丹。
清	龚自珍	《已亥杂诗 228》	复墅拓墅乞墅了，吾将北矣乃图南。无妻怕学林甫独，有子肯为王霸惭。
清	乾隆	《普陀宗乘庙落成拈香得句》	递肖何妨屡普陀，金刚四句括无多。层楼金瓦辉香象，偏袒黄衣演法螺。虔为祝釐开八秩，会逢归极仰三摩。撰良庆落欣瞻礼，曰罪曰知且付他。
清	曹雪芹	《孽海情天对联》	厚地高天，堪叹古今情不尽，痴男怨女，可怜风月债难偿。
清	梁启超	《台湾竹枝词》	绿阴阴处打槟榔，蘸得蒟酱待劝郎。愿郎到口莫嫌涩，个中甘苦郎细尝。
清	屈大均	《秣陵》	牛首开天阙，龙冈抱帝宫。六朝春草里，万井落花中。访旧乌衣少，听歌玉树空。如何亡国恨，尽在大江东？
清	乾隆	《阅武》	八旗子弟兵，健锐此居营。聚处无他诱，勤操自致精。时看斫阵，异日待干城。亦已收明效，西师颇著名。
清	龚自珍	《已亥杂诗 57》	姬周史统太销沈，况复炎刘古学喑。崛起有人扶左氏，千秋功罪总刘歆。
清	钱载	《壬戌三月五日先孺人生日痛成》	笼翮思飞孰与哀，哺雏未返母先摧。茫茫纵使重霄彻，杳杳难将万古回。厨下米薪如手办，堂前风雨莫花开。读书两字从头误，直悔男儿堕地来。
清	纳兰性德	《临江仙》	点滴芭蕉心欲碎，声声催忆当初。欲眠还展旧时书。鸳鸯小字，犹记手生疏。倦眼乍低缃帙乱，重看一半模糊。幽窗冷雨一灯孤。料应情尽，还道有情无？
清	龚自珍	《咏史》	宣室今年起故侯，衔兼中外辖黄注。金銮午夜闻乾惕，银汉于寻泻豫州。猿鹤惊心悲皓月，鱼龙得意舞高秋。云梯关外茫茫路，一夜吟魂万里愁。
清	朱彝尊	《鸳鸯湖棹歌　之五十三》	河头时有浣衣人，处处春流漾白蘋。桥下轻舟来往疾，南经娱老北蹲宾。
清	纳兰性德	《鹧鸪天》	背立盈盈故作羞。手挪梅蕊打肩头。欲将离恨寻郎说。待得郎归恨却休。云澹澹，水悠悠。一声横笛锁空楼。何时共泛春溪月。断岸垂杨一叶舟。
清	纳兰性德	《采桑子》	冷香萦遍红桥梦，梦觉城笳。月上桃花，雨歇春寒燕子家。箜篌别后谁能鼓，肠断天涯。暗损韶华，一缕茶烟透碧纱。
清	谭嗣同	《儿缆船并叙》	友人泛舟衡阳，遇风，舟濒覆。船上儿甫十龄，曳舟入港。，风引舟退，连曳儿仆，儿啼号不释缆，卒曳入港，儿两。掌骨见焉。北风蓬蓬，大浪雷吼，小儿曳缆逆风走。惶惶船中人，生死在儿手。缆倒曳儿儿屡仆，持缆愈力缆縻肉，儿肉附缆去，儿掌惟见骨。掌见骨，儿莫哭，儿掌有白骨，江心无白骨。
清	顾炎武	《赋得秋柳》	昔日金枝间白花，只今摇落向天涯。条空不系长征马，叶少难藏觅宿鸦。老去桓公重出塞，罢官陶令乍归家。先皇玉座灵和殿，泪洒西风日又斜。
清	陈维崧	《过冯唐故里》	酒罢燕歌竟歇，途穷赵瑟难求。滹沱水抱太行流，行过鄗南关口。匹马霜天古碛，三河玉勒长楸。翩翩过客半鸣驺，笑尔冯公白首。
清	乾隆	《苏轼偃松图》	东坡先生倔强人，画禅笔阵皆相似。秃毫特写老松枝，老松枝偃性不死。譬如壮士头可断，古心劲节焉肯毁。磕敲应作青铜声，虚堂谡谡寒涛起。
清	龚自珍	《已亥杂诗 227》	剩水残山意度深，平生几緉屐难寻。栽花郑重看花约，此是刘郎迟暮心。
清	曹雪芹	《红楼梦十二曲——枉凝眉》	一个是阆苑仙葩，一个是美玉无瑕。若说没奇缘，今生偏又遇着他；若说有奇缘，如何心事终虚话？一个枉子嗟呀，一个空劳牵挂。一个是水中月，一个是镜中花。想眼中能有多少泪珠儿，怎禁得秋流到冬，春流到夏！
清	乾隆	《题宁远祖氏石坊》	燧谨寒更烽候朝，鸠工何暇尚逍遥。若非华表留名姓，谁识元戎事两朝？
清	金人瑞	《宿野庙》	众响渐已寂，虫于佛面飞。半窗关夜雨，四壁挂僧衣。
清	龚自珍	《已亥杂诗 243》	怕听花间惜别词，伪留片语定来期。秦邮驿近江潮远，是剔银灯诅我时。
清	钱谦益	《金陵秋兴八首次草堂韵己亥七月初一作 之二》	杂虏横戈倒载斜，依然南斗是中华。金银旧识秦淮气，云汉新通博望槎。黑水游魂啼草地，白山新鬼哭胡笳。十年老眼重磨洗，坐看江豚蹴浪花。
清	梁启超	《纪事二十四首》	含情慷慨谢婵娟，江上芙蓉各自怜。别有法门弥阙陷，杜陵兄妹亦因缘。
清	方文	《会试榜发，久不得报，有怀同社诸子》	诸生皆耆旧，亡何试礼闱。便应骧首去，未许倦怀归。辇下新朝服，山中老布衣。高鹏与低鷃，各自一行飞。
清	乾隆	《东园观麦》	迩日雨实佳，今朝晴更好。麦苗即菁菁，麦穗亦矫矫。飏风披离离，邀露滟（白白白）（白白白）十分纵未定，八分固可保。夫子鄙学稼，樊迟器量小。园林有弄田，藉以农功考。五谷斯其一，其四期尚早。无不冀有收，冀收宵旰祷。
清	黄宗羲	《山居杂咏》	锋镝牢囚取决过，依然不废我弦歌。死犹未肯输心去，贫亦岂能奈我何！廿两棉花装破被，三根松木煮空锅。一冬也是堂堂地，岂信人间胜著多。
清	曾国藩	《岁暮杂感十首》	鼕鼕岁鼓走轻雷，竹马儿童彩戏才。仙仗九重围雾住，宫花一万锁烟开。迷离佳气从空绕，不断狂香拂面来。我比春风尤放荡，长安日日聘龙媒。
清	龚自珍	《已亥杂诗 19》	卿筹烂熟我筹之，我有忠言质幻师。观理自难观势易，弹丸垒到十枚时。
清	姚鼐	《山行》	布谷飞飞劝早耕，春锄扑扑趁初晴。千层石树通行路，一带水田放水声。
清	梁启超	《纪事二十四首》	人天去住两无期，啼鴃年芳每自疑。多少壮怀偿未了，又添遗憾到蛾眉。
清	顾贞观	《金缕曲》	季子平安否？便归来，平生万事，那堪回首！行路悠悠谁。慰藉，母老家贫子幼。记不起，从前杯酒，魑魅搏人座见。惯，总输他，覆雨翻云手，冰与雪，周旋久。泪痕莫滴牛。衣透，数天涯，依然骨肉，几家能够？比似红颜多命薄，更不如今还有，只绝塞，苦寒难受，廿载包胥承一诺，盼。乌头马角终解救。置此札，只怀袖。
清	陈维崧	《正月二十日，从吴天石处读纬云弟京邸春词，》	何人又唱安公子，汉苑烟浓。魏寝霜封，犬旁气岭蛮乡一万重。雪消巴蜀添春水，谁驾艨艟。陡起鱼龙，此夜横江有阿童。
清	袁枚	《消夏诗》	不着衣冠近半年，水云深处抱花眠。平生自想无官乐，第一骄人六月天。
清	乾隆	《拈题》	信手拈题信口哦，树头叶少树根多。秋山四壁明无障，野水平湖冻不波，雉避风藏深草谷，鹿知寒下向阳坡。授衣时节豳诗咏，蒿目民艰竟若何。
清	纳兰性德	《南海子》	相风微动九门开，南陌离宫万柳栽。草色横粘下马泊，水光平占晾鹰台。锦鞯欲射波间去，玉辇疑从岛上回。自是软红惊十丈，天教到此洗尘埃。
清	李邺嗣	《泊定海夜哭》	惊心前日事，野立久仓皇。鳀壑沉楼舰，鼍宫葬国殤。空城霾日脚，旧垒堕星芒。横海威名重，何时下战洋？
清	舒位	《杨花诗》	歌残杨柳武昌城，扑面飞花管送迎。三月水流春太老，六朝人去雪无声。较量妾命谁当薄，吹落邻家尔许轻。我住天涯最飘荡，看渠如此不胜情。
清	朱彝尊	《高阳台》	桥影流虹，湖光映雪，翠帘不卷春深。一寸横波，断肠人在楼阴。游丝不系羊车住，倩何人传语青禽？最难禁，倚遍雕阑，梦遍罗衾。重来已是朝云散，怅明珠佩冷，紫玉烟沉。前度桃花，依然开满江浔。钟情怕到相思路，盼长堤草尽红心。动愁吟，碧落黄泉，两处难寻。
清	龚自珍	《已亥杂诗 25》	椎埋三辅饱于鹰，薛下人家六万增。半与城门充校尉，谁将斜谷械阳陵。
清	龚自珍	《已亥杂诗 26》	逝矣斑骓罥落花，前村茅店即吾家。小桥报有人痴立，泪泼春帘一饼茶。
清	方文	《都下竹枝词》	东戍榆关西渡河，今人不及古人多。风吹草低牛羊见，更有谁能敕勒歌。
清	乾隆	《御午门受俘馘》	函首霍占来月竁，倾心素坦款天阊。理官淑问宁须试，骠骑穷追实可臧。西海永清武大定，午门三御典昭详。从今更愿天斯事，休养吾民共乐康。
清	龚自珍	《已亥杂诗 155》	除却虹生忆黄子，曝衣忽见黄罗衫。文章风谊细评度，岭南何减江之南。
清	屈大均	《念奴娇 秣陵吊古》	萧条如此，更何须，苦忆江南佳丽。花柳何曾迷六代，只为春光能醉。玉笛风朝，金笳霜夕，吹得天憔悴。秦淮波浅，忍含如许清泪。任尔燕子无情，飞归旧国，又怎忘兴替。虎踞龙蟠那得久，莫又苍苍王气。灵谷梅花，蒋山松树，未识何年岁。石人犹在，问君多少能记。
清	梁启超	《二十世纪太平洋歌》	亚洲大陆有一士，自名任公其姓梁。尽瘁国事不得志，断发胡服走扶桑。扶桑之居读书尚友既一载，耳目神气颇发皇。少年悬弧四方志，未敢久恋蓬莱乡。誓将适彼世界共和政体之祖国，问政求学观其光。乃于西历一千八百九十九年腊月晦日之夜半，扁舟横渡太平洋。其时人静月黑夜悄悄，怒波碎打寒星芒。海底蛟龙睡初起，欲嘘未嘘欲舞未舞深潜藏。其时彼士兀然坐，澄心摄虑游窅茫。正住华严法界第三观，帝网深处无数镜影涵其旁。蓦然忽想今夕何夕地何地，乃是新旧二世纪之界线，东西两半球之中央。不自我先不我后，置身世界第一关键之津梁。胸中万千块垒突兀起，斗酒倾尽荡气回中肠。独饮独语苦无赖，曼声浩歌歌我二十世纪太平洋。巨灵擘地鑱鸿荒，飞鼍碎影神螺僵。上有抟土顽苍苍，下有积水横泱泱，抟土为六积水五，位置落错如参商。尔来千劫千纪又千岁，倮虫缘虱为其乡。此虫他虫相间天演界中复几劫，优胜劣败吾莫强。主宰造物役物物，庄严地土无尽藏。初为据乱次小康，四土先达爰滥觞。支那印度邈以隔，埃及安息侯官严氏考定小亚细亚即汉之安息，今从之。邻相望。地球上古文明祖国有四：中国及印度、埃及、小亚西亚是也。厥名河流文明时代第一纪，始脱行国成建邦。衣食衎衎郑白沃，贸迁仆仆浮茶梁。恒河郁壮殑伽长，扬子水碧黄河黄。尼罗埃及河名。一岁一泛溉，姚台姚弗里士河、台格里士河皆安息大河名。蜿蜿双龙翔。水哉水哉厥利乃尔溥，浸濯暗黑扬晶光。此后四千数百载，群族内力逾扩张。乘风每驾一苇渡，搏浪乃持三岁粮。汉书《西域传》言：渡西海不得风，或三岁乃达。西海即地中海也。就中北辰星拱地中海，葱葱郁郁腾光铓。岸环大小都会数百计，积气淼淼盘中央。自余各土亦尔尔，海若凯奏河伯降。波罗的与亚剌伯，二海名。西域两极遥相望。亚东黄渤谓黄海、渤海。壮以阔，亚西尾闾身毒洋。谓印度洋。斯名内海文明时代第二纪，五洲寥邈殊未央。蛰雷一声百灵忙，翼轮降空神鸟翔。哥伦布初到美洲，土人以为天神，见其船之帆，谓为翼也。咄哉世界之外复有新世界，造化乃尔神秘藏。阁龙日本译哥伦布以此二字。归去举国狂，帝国挟帜民赢粮。谈瀛海客多于鲫，莽土倏变华严场。朅来大洋文明时代始萌蘖，亘五世纪堂哉皇。其时西洋谓大西洋。权力渐夺西海谓地中海，用汉名也。席，两岸新市星罗棋布气燄长虹长。世界风潮至此忽大变，天地异色神鬼瞠。轮船铁路电线瞬千里，缩地疑有鸿秘方。四大自由谓思想自由、言论自由、行为自由、出版自由。塞宙合，奴性销为日月光。悬崖转石欲止不得止，愈竞愈剧愈接愈厉卒使五洲同一堂。流血我敬伋顿曲，觅得檀香山、澳大利亚洲者，后为檀岛土民所杀。冲锋我爱麦寨郎。以千五百十九年始绕地球一周者。鼎鼎数子只手挈大地，电光一掣剑气磅礴太平洋。太平洋，太平洋，大风泱泱，大潮滂滂。张肺歙地地出没，喷沫冲天天低昂。气吞欧墨者八九，况乃区区列国谁界疆。异哉似此大物隐匿万千载，禹经亥步无能详。毋乃吾曹躯壳太小君太大，弃我不屑齐较量。君兮今落我族手，游刃当尽君所长。吁嗟乎，今日民族帝国主义正跋扈，俎肉者弱食者强。英狮俄鹫东西帝，两虎不斗群兽殃。后起人种日耳曼，国有余口无余粮。欲求尾闾今未得，拚命大索殊皇皇。亦有门罗主义北美合众国，潜龙起蛰神采扬。西县古巴东菲岛，中有夏威八点烟微茫。太平洋变里湖水，遂取武库廉奚伤。蕞尔日本亦出定，座容卿否费商量。我寻风潮所自起，有主之者吾弗详。物竞天择势必至，不优则劣兮不兴则亡。水银钻地孔乃入，物不自腐虫焉藏。尔来环球九万里上一沙一草皆有主，旗鼓相匹强权强。惟余东亚老大帝国一块肉，可取不取毋乃殃。五更肃肃云雨霜，鼾声如雷卧榻傍。诗灵罢歌鬼罢哭，问天不语徒苍苍。噫嚱吁，太平洋，太平洋，君之面兮锦绣壤，君之背兮修罗场。海电兮既没，舰队兮愈张。西伯利亚兮，铁路卒业，巴拿马峡兮，运河通航。尔时太平洋中二十世纪之天地，悲剧喜剧壮剧惨剧齐鞈鞺。吾曹生此岂非福，饱看世界一度两度兮沧桑。沧桑兮沧桑，转绿兮回黄。我有同胞兮四万五千万，岂其束手兮待僵。招国魂兮何方，大风泱泱兮大潮滂滂。吾闻海国民族思想高尚以活泼，吾欲我同胞兮御风以翔。吾欲我同胞兮破浪以飏。海云极目何茫茫，涛声彻耳逾激昂。鼍腥龙血玄以黄，天黑水黑长夜长。满船沉睡我徬徨，浊酒一斗神飞扬。渔阳三叠魂憯伤，欲语不语怀故乡。纬度东指天尽处，一线微红出扶桑，酒罢诗罢但见寥天一鸟鸣朝阳。
清	尤侗	《北仙吕·一半儿》	清和天气晓寒余，客梦江干赋索居，风动琐绿满除。漫摊书，一半儿斜阳一半儿雨。
清	纳兰性德	《采桑子》	白衣裳凭朱栏立。凉月趖西。点鬓霜微。岁晏知君归不归。残更目断传书雁。尺素还稀。一味相思。准拟相看似旧时。
清	龚自珍	《已亥杂诗 234》	连宵灯火宴秋堂，绝色秋花各断肠。又被北山猿鹤笑，五更浓挂一帆霜。
清	乾隆	《扫雪》	扫雪必行赏，仆台早候之。未成分寸际，那可饰装为。今日素真积，培林泽倍滋。天思诚赐我，分惠亦其宜。
清	曹雪芹	《红楼梦十二曲——终身误》	都道是金玉良缘，俺只念木石前盟。空对着山中高士晶莹雪，终不忘世外仙姝寂寞林。叹人间美中不足今方信。纵然是齐眉举案，到底意难平。
清	朱彝尊	《一叶落》	泪眼注，临当去。此时欲住已难住。下楼复上楼，楼头风吹雨。风吹雨，草草离人语。
清	曹雪芹	《秋窗风雨夕》	秋花惨淡秋草黄，耿耿秋灯秋夜长。已觉秋窗秋不尽，那堪风雨助凄凉！助秋风雨来何速！惊破秋窗秋梦绿。抱得秋情不忍眠，自向秋屏移泪烛。泪烛摇摇爇短檠，牵愁照恨动离情。谁家秋院无风入？何处秋窗无雨声？罗衾不奈秋风力，残漏声催秋雨急。连宵脉脉复飕飕，灯前似伴离人泣。寒烟小院转萧条，疏竹虚窗时滴沥。不知风雨几时休，已教泪洒窗纱湿。
清	王士祯	《浣溪沙·红桥》	北郭清溪一带流，红桥风物眼中秋，绿杨城郭是扬州。西望雷塘何处是？香魂零落使人愁，淡烟芳草旧迷楼。
清	姚鼐	《夜抵枞阳》	轻帆挂与白云来，棹击中流天倒开。五月江声千里客，夜深同到射蛟台。
清	龚自珍	《已亥杂诗 223》	似笑山人不到家，争将晚节尽情夸。三秋不陨芙蓉，九月犹开窅窳花。
清	曹雪芹	《题大观园》	衔山抱水建来精，多少工夫筑始成。天上人间诸景备，芳园应锡大观名。
清	张惠言	《风流子 出关见桃花》	海风吹瘦骨，单衣冷、四月出榆关。看地尽塞垣，惊沙北走；山侵溟渤，叠障东还。人何在？柳柔摇不定，草短绿应难。一树桃花，向人独笑；颓垣短短，曲水湾湾。东风知多少？帝城三月暮，芳思都删。不为寻春较远，辜负春阑。念玉容寂寞，更无人处，经他风雨，能几多番？欲附西来驿使，寄与春看。
清	乾隆	《趁凉》	谁云广厦不知暑，偶陟高台亦趁凉。竹解纳风还蔽日，心存无逸却非忙。收来荷露堪烹茗，伏出燕雏才下梁。赢得昼长何所事，重翻旧稿一商量。
清	龚自珍	《已亥杂诗 97》	天花拂袂著难销，始愧声闻力未超。青史他年烦点染，定功四纪遇灵箫。
清	钱秉镫	《江村杂述》	老屋江皋近，兵船上下愁。只求连夜过，怕被斗风留。烽火沿村放，鸡豚比户搜。芦中多难妇，莫劝土人收。
清	余怀	《效杜甫七歌在长洲县作》	有客有客字船子，平生赤脚踏海水。身经战斗少睡眠，功名富贵徒为尔。自比稷契何其愚，非薄汤武良有以。呜呼一歌兮歌激昂，日月惨淡无晶光。我生之初遇神祖，四海苍生守环堵。旌旗杳杳三十年，金铜仙人泪如雨。皇天剥蚀国运徂，况我无家更愁苦。沟壑未填骨髓枯，河山已异安所取？胡雁翅湿犹高飞，百尺蛟龙堕网罟。呜呼二歌兮歌声寒，林木飒飒风漫漫。小人有母生我晚，幼多疾病长屯蹇。生不成名老何益，蚩尤夜扫兵满眼。吁嗟亡国甲申年，二竖沉沉婴圣善。呜呼三歌兮歌思绝，鹙鸧昼叫泪成血。有妻有妻珮璚玖，十年为我闺中友。两男一女未长成，索梨觅栗堂前走。汝病数载事姑嫜，伶仃憔悴供箕帚。岂知豺狼入我户，使汝惊悸遂不寿。呜呼四歌兮歌转悲，饥乌夜夜啼孤儿。我有敝庐东门侧，后种梧桐前挂席。数椽风雨门长闭，四壁清静苔藓碧。自从戎马生疆场，使我苍黄丧家室。我行去此安所之？渔樵无地鸡犬迫。旧雨今雨花不红，新人故人头尽白。呜呼五歌兮声乌乌，浮云为我停斯须。有友有友在远方，或称少年或老苍。遭乱化作长黄虬，碧血潇洒盈八荒。王室风尘此亦得，明明落月满屋梁。呜呼六歌兮歌最苦，春兰秋菊长终古。有弓救日矢救月，帝阍未开晨星没。词客哀时双泪垂，饥寒老丑空皮骨。何时东海翻波澜，暂向西园采薇蕨。呜呼七歌兮声啾啾，吞声忍恨归山丘。
清	蒋春霖	《登泰州城楼》	四野霜晴海气收，高城啸侣共登楼。旌旗杂沓连三郡，锁钥矜严重一州。西望云山成间阻，南飞鸟鹊尚淹留。海陵自古雄争地，烟树苍苍起暮愁。
清	朱彝尊	《洞仙歌》	明湖碧浪，枉枉帆寻遍。咫尺仙源路非远，讶杜兰香去，已隔多时，又谁料佳约三年还践。纤腰无一把，飞入怀中，明月重窥旧面。归去怯孤眠，镜鹊晨开，云鬓掠小唇徐染。偏走向侬前道胜常，浑不似西窗，夜来曾见。
清	曹雪芹	《咏白海棠》	半卷湘帘半掩门，碾冰为土玉为盆。偷来梨蕊三分白，借得梅花一缕魂。月窟仙人缝缟袂，秋闺怨女拭啼痕。娇羞默默同谁诉，倦倚西风夜已昏。
清	袁枚	《马嵬》	莫唱当年《长恨歌》，人间亦自有银河。石壕村里夫妻别，泪比长生殿上多！
清	龚自珍	《已亥杂诗 27》	秀出天南笔一支，为官风骨称其诗。野棠花落城隅晚，各记春骢恋縶时。
清	纳兰性德	《于中好》	雁贴寒云次第飞，向南犹自怨归迟。谁能瘦马关山道，又到西风扑鬓时。人杳杳，思依依，更无芳树有乌啼。凭将扫黛窗前月，持向今朝照别离。
清	龚自珍	《已亥杂诗 124》	残客津梁握手欷，多君郑重问乌衣。故家自怨风流歇，肯骂无情燕子飞。
清	杜濬	《题废寺寄钱宗伯牧斋》	大树风多叶尽飘，庄严犹是建前朝。黑头江令残碑在，不记君王旧姓萧。
清	龚自珍	《已亥杂诗 233》	燕兰识字尚聪明，难遣当筵迟暮情。且莫空山听雨去，有人花底祝长生。
清	龚自珍	《杂诗》	津梁条约遍南东，谁遗藏春深坞逢。不枉人呼莲幕客，碧纱橱护阿芙蓉。
清	李盘	《挽先兄维曼大司农》	不向青山正首丘，愿倾热血溅刀头。出师表上风雷动，转饷筹空日月愁。蝴蝶三更思汉鼎，子规万里怨吴钩。英魂到海流无尽，张陆应同把臂游。
清	乾隆	《苏堤春晓》	通守钱塘记大苏，取之无尽适逢吾。长堤万古传名姓，肯让夷光擅此湖。
清	赵翼	《野步》	峭寒催换木棉裘，倚仗郊原作近游。最是秋风管闲事，红他枫叶白人头。
清	龚自珍	《已亥杂诗 157》	问我清游何日最，木樨风外等秋潮。忽有故人心上过，乃是虹生与子潇。
清	查慎行	《雨过桐庐》	江势西来弯复弯，乍惊风物异乡关。百家小聚还成县，三面无城却倚山。帆影依依枫叶外，滩声汩汩碓床间。雨蓑烟笠严陵近，惭愧清流照客颜。
清	方文	《都下竹枝词》	投认师生法不轻，其初只为杜逢迎。因而场屋真知己，怀刺无他止姓名。
清	黄遵宪	《羊城感赋六首》	战台祠庙岿然存，双阙嵯峨耸虎门。谁似伏波饶将略？犹闻蹈海报君恩。要荒又议珠崖弃，霸业弥思纛屋尊。最是凋零苏武节，无人海外赋《招魂》！
清	曹雪芹	《金陵十二钗正册——秦可卿》	情天情海幻情深，情既相逢必主淫。漫言不肖皆荣出，造衅开端实在宁。
清	黄景仁	《感旧》	从此音尘各悄然，春山如黛草如烟。泪添吴苑三更雨，恨惹邮亭一夜眠。讵有青马缄别句，聊将锦瑟记流年。他时脱便微之过，百转千回只自怜。
清	董法海	《三折岭望黄山》	回头三折望黄山，客路匆匆山自闲。寄语芙蓉峰六六，相思都在白云间。
清	紫静仪	《与冢妇朱柔则》	深闺白日静，熏香垂罗帱。病起罢膏沐，淡若明河秋。自汝入家门，操作苦不休。萍藻既鲜洁，牖户还绸缪。丈夫志四方，钱刀非所求。惜哉时未遇，林下聊优游。相对理琴瑟，逸响随风流。潜龙慎勿用，牝鸡乃遗羞。寄言闺中子，柔顺其无忧。
清	乾隆	《三月初八日幸圆明园》	秉时御气暮春初，灵沼灵台艳裔舒。似毯绿茵承步辇，含胎红杏倚玫除。下空回雁无忧弋，画水文鳞底用渔。满眼韶光如有待，东风着意为吹嘘。
清	龚自珍	《已亥杂诗 276》	少年虽亦薄汤武，不薄秦皇与汉武。设想英雄垂暮日，温柔不住住何乡。
清	方文	《水崖哭明圃子留》	里门裘马日纷纷，鸾鹤宁同鸡鹜群？如以衣冠坐涂炭，不徒富贵等浮云。家人愚暗还相劝，异类腥臊孰忍闻？十世国恩蒙者众，独将破衲报明君。
清	曹雪芹	《自题一绝》	满纸荒唐言，一把辛酸泪！都云作者痴，谁解其中味？
清	查慎行	《读白耷山人诗》	人谓狂生本不狂，漆身吞炭事何常？乱余宾客搜亡命，赦后英雄耻故乡。宝剑尘封三尺水，麻鞵寒踏九州霜。随身一掬澜翻泪，不哭穷途哭战场。
清	袁枚	《遣兴》	但肯寻诗便有诗，灵犀一点是吾师。夕阳芳草寻常物，解用多为绝妙词。
清	曹雪芹	《红楼梦十二曲——好事终》	画梁春尽落香尘。擅风情，秉月貌，便是败家的根本。箕裘颓堕皆从敬，家事消亡首罪宁。宿孽总因情！
清	吴雯	《明妃》	不把黄金买画工，进身羞与自媒同。始知绝代佳人意，即有千秋国士风。环佩几曾归夜月，琵琶唯许托宾鸿。天心特为留青冢，春草年年似汉宫。
清	乾隆	《驻跸吉林境望叩长白山》	吉林真吉林，长白郁嵚岑。作镇曾闻古，钟样亦匪今。邠岐经处远，云雾望中深。天作心常忆，明禋志倍钦。
清	龚自珍	《已亥杂诗 49》	东华飞辩少年时，伐鼓撞钟海内知。牍尾但书臣向校，头衔不称閷其词。
清	郑燮	《竹》	一节复一节，千枝攒万叶。我自不开花，免撩蜂与蝶。
清	朱彝尊	《点绛唇》	万里将行，剪灯重伴西楼语。远书欲附，细把邮签数。风雨江头，不许离人去。离人去。断肠归路，秋草真娘墓。
清	冯班	《题友人听雨舟》	篷窗偏称挂鱼蓑，荻叶声中爱雨过。莫道陆居原是屋，如今平地有风波。
清	龚自珍	《已亥杂诗 211》	万绿无人嘒一蝉，三层阁子俯秋烟。安排写集三千卷，料理看出五十年。
清	朱彝尊	《秦楼月》	春眠足，画楼十二屏山六。屏山六。柔波不断，远峰难续。庭前种尽相思木，机中织就相思曲。相思曲，看朱成碧，视丹如绿。
清	钱秉镫	《伤心诗》	三十年来底事忙？梳头一半已成霜。宵寒被裂山僧绽，病卧药香小竖尝。羡尔渔樵能絜耦，看人儿女喜还乡。飘零莫忆家园事，记得团圞夜绕床。
清	曾国藩	《次韵何廉昉太守感怀述事十六首》	鹤原横霣第三人，鹤唳华亭不复春。先轸归元何日是？虞翻相骨本来贫。科名久滞青云路，身手难扶赤日轮。十二万年香不灭，从渠捣麝作灰尘。
清	顾炎武	《海上》	日入空山海气侵，秋光千里自登临。十年天地干戈老，四海苍生吊哭深。水涌神山来白鸟，云浮仙阙见黄金。此中何处无人世，只恐难酬烈士心。
清	龚自珍	《已亥杂诗 63》	经有家法夙所重，诗无远诂独不用。我心即是四始心，泬寥再发姬公梦。
清	陈维崧	《郯城倾盖亭下作》	落日古郯城，一望秃碑苍黑。怪底蜗黄虿紫，更苔痕斜织。我来悼古对西风，歇马小亭侧。惆怅共谁倾盖，只野花相识。
清	龚自珍	《夜坐其二》	沉沉心事北南东，一睨人材海内空。壮岁始参周史席，髫年惜堕晋贤风。功高拜将成仙外，才尽回肠荡气中。万一禅关砉然破，美人如玉剑如虹。
明	叶小鸾	《雨夜闻箫》	纱窗徙倚倍无聊，香烬熏炉懒更烧。一缕箫声何处弄，隔帘微雨湿芭蕉。
清	曾国藩	《题答筤谷目》	我家湘上高嵋山，茅屋修竹一万竿。春雨晨锄劚玉版，秋风夜馆鸣琅玕。自来京华昵车马，满腔俗恶不可删。洞庭天地一大物，一从北渡遂不还。苦忆故乡好林壑，梦想此君无由攀。嗟君与我同里社，误脱野服充朝班。一别篬筤囗猨鹤，十年台省翔鵷鸾。鱼须文笏岂不好！却思乡井长三叹。钱唐画师天所纵，手割湘云落此间。风技雨叶战寒碧，明窗大儿生虚澜。簿书尘埃不称意，得此亦足镌疏顽。还君此画与君约，一月更借十回看。
清	黄景仁	《圈虎行》	都门岁首陈百技，鱼龙怪兽罕不备；何物市上游手儿，役使山君作儿戏。初舁虎圈来广场，倾城观者如堵墙；四周立栅牵虎出，毛拳耳戢气不扬。先撩虎须虎犹帖，以棓卓地虎人立；人呼虎吼声如雷，牙爪丛中奋身入。虎口呀开大如牛，人转从容探以手；更脱头颅抵虎口，以头饲虎虎不受，虎舌舐人如舐毂。忽按虎脊叱使行，虎便逡巡绕阑走。翻身踞地蹴冻尘，挥身抖开花锦茵；盘回舞势学胡旋，似张虎威实媚人；少焉仰卧若佯死，投之以肉霍然起；观者一笑争醵钱，人既得钱虎摇尾。仍驱入圈负以趋，此间乐亦忘山居。依人虎任人颐使，伴虎人皆虎唾余。我观此状气消沮：嗟尔斑奴亦何苦！不能决蹯尔不智，不能破槛尔不武。此曹一生衣食汝，彼岂有力如中黄，复似梁鸯能喜怒。汝得残餐究奚补？伥鬼羞颜亦更主；旧山同伴倘相逢，笑尔行藏不如鼠。
清	曹雪芹	《红楼梦曲-留余庆》	留余庆，留余庆，忽遇恩人，幸娘亲，幸娘亲，积得阴功。劝人生，济困扶穷，休似俺那爱银钱、忘骨肉的狠舅奸兄！正是乘除加减，上有苍穹。
清	谭嗣同	《似曾诗》	同住莲花证四禅，空然一笑是横阗。惟红法雨偶生色，被黑罡风吹堕天。大患有身无相定，小言破道遣愁篇。年来嚼蜡成滋味，阑入楞严十种仙。
清	陈维崧	《夜游宫·秋怀》	耿耿秋情欲动，早喷入霜桥笛孔。快倚西风作三弄。短狐悲，瘦猿愁，啼破冢。碧落银盘冻，照不了，秦关楚陇。无数蛰吟古砖缝。料今宵，靠屏风，无好梦。
清	龚自珍	《已亥杂诗 153》	亲朋岁月个萧闲，情话缠绵礼数删。喜尽东华尘土否，一秋十日九湖山。
清	蒲松龄	《浣溪沙》	旧向长堤缆画桡，秋来秋色倍萧萧，空垂烟雨拂横桥。斜倚西风无限恨，懒将憔悴舞纤腰，离思别绪一条条。
清	纳兰性德	《如梦令》	正是辘轳金井，满砌落花红冷。蓦地一相逢，心事眼波难定。谁省，谁省。从此簟纹灯影。
清	朱彝尊	《如梦令 七夕》	记摘小园瓜李，七夕年时花底。呆女嫁痴牛，嫁到良宵十四。弹指，弹指，好事已成虚事。
清	曹雪芹	《红楼梦十二曲——虚花悟》	将那三春勘破，桃红柳绿待如何？把这韶华打灭，觅那清淡天和。说什么天上夭桃盛，云中杏蕊多，到头来谁见把秋捱过？则看那白杨村里人呜咽，青枫林下鬼吟哦，更兼着连天衰草遮坟墓。这的是昨贫今富人劳碌，春荣秋谢花折磨。似这般生关死劫谁能躲？闻说道西方宝树唤婆娑，上结着长生果。
清	谭嗣同	《武昌夜泊》	秋老夜苍苍，鸡鸣天雨霜。星河千里白，鼓角一城凉。镫炫新番舶，磷啼旧战场。青山终不改，人事费兴亡。
清	曾国藩	《秋怀诗五首》	吾友刘孟容，遗我两好书。三年不报答，幽怨今何如？深山间大宝，光气塞州间。樊英履坛席，名业箕斗虚。补天倘无术，不如且荷锄。
清	曹雪芹	《回前诗》	浮生着甚苦奔忙，盛席华筵终散场。悲喜千般同幻渺，古今一梦尽荒唐。漫言红袖啼痕重，更有情痴抱恨长。字字看来皆是血，十年辛苦不寻常。
清	郑珍	《晚望》	向晚古原上，悠然太古春。碧云收去鸟，翠稻出行人。水色秋前静，山容雨后新。独怜溪左右，十室九家贫。
清	曾国藩	《桂湖五首》	短城三面绕，浅水半篙寒。鸟过穿残日；自行起寸澜。秋来楼阁静，幽处地天宽。平昔江湖性，真思老钓竿。
清	洪秀全	《述志诗》	手握乾坤杀伐权，斩邪留正解民悬。眼通西北江山外，声振东南日月边。展爪似嫌云路小，腾身何怕汉程偏。风雷鼓舞三千浪，易象飞龙定在天。
清	曾国藩	《送王少鹤》	待尔双双至，春回又一年。开尊皆旧友，发座半新篇。荔子红时雨，芭且绿外天。江乡好风景，话向酒杯前。
明	叶小鸾	《咏画屏美人（二首）》	红深翠浅最芳年，闲倚晴空破绮烟。何似美人肠断处，海棠和雨晚风前。
清	乾隆	《淑清院》	石径度流泉，奇探小有天。树垂冰作雨，砌暖玉生烟。屈膝红墙绕，蜵娟紫阁连。不如深翠处，精舍作幽偏。
清	朱彝尊	《鸳鸯湖棹歌　之八十六》	稗花枫叶宋坡湖，路转潮鸣山翠无。百里盐田相望白，至今人说小长芦。
清	曾国藩	《岁暮杂感十首》	韶华弹指总悠悠，我到人间首五秋。自愧望洋迷学海，更无清福住糟邱。尊前瓦注曾于局，脚底红尘即九州。自笑此身何处著，笙歌丛里合闲游。
清	朱士稚	《腊月》	今年腊月归未得，独在乌程县可怜。隔岸横飞西塞雁，前门数缆下江船。高城哀柝兵戈侧，短布单衣雨雪边。笑语逢迎随契托，故园何处泪潸然。
清	魏源	《三湘棹歌　资湘》	溪行欲尽竹不已，苍雪纷纷化流水。船尾甫出碧玉湾，船头不见白云起。艤船斩竹撑竹篙，篙声响应空谷号。舟底水将石作骨，江边山以石为毛。滩声渐急篙渐近，知有截溪渔簖近。渔翁晒网鹭晒翅，一潭竹影涵鱼影。
清	乾隆	《题管道升修竹幽兰图》	袅袅猗猗绿水滨，幽香孤节自相亲。世间尽有丹青手，写照端须似此人。
清	朱彝尊	《鸳鸯湖棹歌　之四十七》	酒市茶寮总看场，金风亭子入春凉。俊游改作乌篷小，蔡十郎桥低不妨。
清	乾隆	《古希》	古希希圣未从心，负扆遑云久莅临。惟是惕乾励朝夕，戒其玩愒度光阴。龙乘不息法一健，象译由来通六音。爱乐纷哉向何托，积成三万首余吟。
清	仓央嘉措	《情诗其十七》	端居布拉达宫时，仓央嘉措称上师?夜醉酒楼美女侧，衲本人间一浪子。?
清	袁枚	《由桂林朔漓江至兴安》	江到兴安水最清，青山簇簇水中生。分明看见青山顶，船在青山顶上行。
清	朱彝尊	《台城路》	晨红才射南窗影，犀帷被谁惊起。啅雀争枝，寒梅吐萼，搅得雪花都坠。暗香簪未。早湿了当风画罗衣袂。简点熏笼，辟邪炉火陷灰细。昨宵回忆并坐。问何曾酒酽，宿酲如是。榄浆酸，蛤蜊汤俊，犹道不消残醉。曲屏斜倚。看旧埽眉峰，渐低穹翠，半枕瞢腾，到日高翻睡。
清	曹雪芹	《红楼梦曲》	一帆风雨路三千，把骨肉家园齐来抛闪。恐哭损残年，告爹娘，休把儿悬念。自古穷通皆有定，离合岂无缘？从今分两地，各自保平安。奴去也，莫牵连。
清	张养重	《雨中重过钓台》	再访先生欲见难，空江风雨逼人寒。白云中断千峰树，碧涨新添七里滩。只有阴晴随箬笠，从无兴废到渔竿。回头前日登临地，烟满双台何处看。
清	汪树琪	《耕云峰》	谁驱黄犊逐云行，片片芙蓉欲种成。布谷春风吹不到，故叫山乐代催耕。
清	乾隆	《坐冰床至悦心殿》	筠冲锡宴有余闲，琼岛韶光暖镜间。尚可翠鸾轻舵试，徐过玉蝀一桥弯。冻酥岸觉看波漾，春到物知听雁还。今日悦心真恰当，窗凭积素慰开颜。
清	朱彝尊	《鸳鸯湖棹歌　之二十三》	金鱼院外即通津，转粟千艘压水滨。年少女墙随意望，缝衣恰对柁楼人。
清	纳兰性德	《摊破浣溪沙》	风絮飘残已化萍，泥莲刚倩藕丝萦；珍重别拈香一瓣，记前生。人到情多情转薄，而今真个悔多情；又到断肠回首处，泪偷零。
清	黄景仁	《少年行》	男儿作健向沙场，自爱登台不望乡。太白高高天尺五，宝刀明月共辉光。
清	曾国藩	《送吴荣楷之官浙江三首》	西湖吾未到，梦想若遇之。荷花夏如海，当春万柳垂。秋月随潮涌，暮雾天无涯。三百六十寺，岚翠渺迷离。君去事幽讨，抉剔发天倪。馀悭收昔遁，奇赏获新知。朝餐吸山绿，暮雨张水馆。寻碑嗅梅蕊，独往无人随。政成无一事，风流方在兹。怀抱一如彼，江山复如斯。此乐可持赠，寄我于首诗。
清	郑燮	《道情》	邈唐虞，远夏殷。卷宗周，入暴秦。争雄七国相兼并。文章两汉空陈迹，金粉南朝总废尘，李唐赵宋慌忙尽。最可叹龙蟠虎踞，尽销磨燕子春灯。
清	仓央嘉措	《情诗其八》	暗香袭处佩环鸣，美眸善睐未分明。?临去莞尔还一笑，忽与余兮两目成。
清	袁枚	《大树》	繁枝高拂九霄霜，荫屋常生夏日凉。叶落每横千亩田，花开曾作六朝香。不逢大匠材难用，肯住深山寿更长。奇树有人问名字，为言南国老甘棠。
清	纳兰性德	《于中好》	谁道阴山行路难。风毛雨血万人欢。松梢露点沾鹰绁，芦叶溪深没马鞍。依树歇，映林看。黄羊高宴簇金盘。萧萧一夕霜风紧，却拥貂裘怨早寒。
清	曹雪芹	《红楼梦十二曲——留馀庆》	留馀庆，留馀庆，忽遇恩人；幸娘亲，幸娘亲，积得阴功。劝人生济困扶穷，休以俺那爱银钱忘骨肉的狠舅奸兄。正是乘除加减，上有苍穹!
清	龚自珍	《已亥杂诗 210》	缱绻依人慧有余，长安俊物最推渠。故侯门第歌钟歇，犹办晨餐二寸鱼。
宋	杜濬之	《书警》	食李弗嫌苦，食梅弗嫌酸。不为身所累，且从心所安。吾分固云簿，吾志亦非单。静看如山祸，差之一念閒。所得甚眇眇，所丧已漫漫。百年修不足，一朝容易残。虽处四壁立，如享万锺宽。静坐明月窟，濯足清风滩。
清	施闰章	《燕子矶》	绝壁寒云外，孤亭落照间。六朝流水急，终古白鸥闲。树暗江城雨，天青吴楚山。矶头谁把钓？向夕未知还。
清	陈维崧	《寓兴用稼轩韵同蘧庵先生作二首》	曾倚瑶台喝月行，嗔他鸾鹤不相迎。当时酒态公然好，今日诗狂太瘦生。千百辈，尽容卿，问谁堪与耦而耕。灌夫已去袁丝死，沦落人间少弟兄。
清	胡与高	《登光明顶》	登临不用挽藤萝，绝顶光明霁色多。云过匡庐飞紫盖，岚拖天目扫青娥。忽分二海成孤屿，细数千峰乱放荷。下界茫茫仙路杳，乾坤何处是吾窝？
清	黄景仁	《感旧》	大道青楼望不遮，年时系写醉流霞。风前带是同心结，杯底人如解语花。下杜城边南北路，上阑门外去来车。匆匆觉得扬州梦，检得闲愁在鬓华。
清	吴嘉纪	《冶春绝句和王阮亭先生》	寒烟生处有归鸦，短棹残阳各去家。依旧笙歌满城郭，黄昏留与玉勾斜。
清	吴伟业	《打冰词》	北河风高水生骨，玉垒银桥堆几尺。新戍云中千骑马，横津直渡无行迹。下流湍悍川途开，吹笳官舫从南来。帆樯山齐排浪进，牵船百丈声如雷。雪深没髁衣露肘，背挽头低风塞口。相逢羡杀顺流船，急问来时河冻否。溜过湖宽放闸平，长年稳望一帆轻。夜深侧听流澌响，琐碎玲珑渐结成。篙滑难施橹枝折，舟人霜满髭须白。发鼓催船唤打冰，冲寒十指西风裂。吁嗟河伯何硁硁，白棓如雨终无声。鱼龙潜逃科斗匿，殊耐鞭杖非穷民。官舱裘酒自高卧，只话篙师叉手坐。早办人夫候治装，明日推车冰上过。
清	朱之瑜	《避地日本感赋》	汉土西看白日昏，伤心胡虏据中原。衣冠谁有先朝制？东海翻然认故园。
清	朱彝尊	《临江仙》	寒水篱根二尺，莫愁艇子能容。纤纤细步到房栊。青蛾匀黛浅，粉指掠云松。忆食忆眠忆坐，好春长定相逢。侍儿一一小名重。卷衣孙秀秀，灭烛许冬冬。
清	乾隆	《清凉山》	耸翠层峦接碧空，清凉襟袖拂天风。石头城一西临望，千古兴亡慨叹中。
清	乾隆	《烟雨楼对荷作》	花盛原因开以迟，楼阴一片绮纨披。屈为信理固宜是，淡弗华高乃在兹。鹿苑不妨恣游奕，鸳湖岂必较参差。设如座喻对君子，香树依稀与论诗。
清	朱彝尊	《鸳鸯湖棹歌　之六十七》	鹦鹉湖流碧几湾，白龙湫水落陈山。游人秦小娘祠过，社鼓声边醉酒还。
清	钱谦益	《告别戏题十四绝句》	江南才子杜秋诗，垂老心情故国思。金缕歌残休怅恨，铜人泪下己多时。
清	王士祯	《题聊斋志异》	姑妄言之姑听之，豆棚瓜架雨如丝。料因厌作人间语，爱听秋坟鬼唱时。
清	乾隆	《钱陈群故诗以志惜》	沈去钱存势已孤，陡观遗奏故人无。江南忽尔失二老，天子原非友匹夫。蒙邑应成蝶醒梦，香山那复鹿重扶。诗邮罢趁北风寄，郢垩怜亡为质吾。
清	曾国藩	《寄郭筠仙浙江四首》	碣石造这起阵云，楼船羽檄日纷纷。螳螂竟欲当车撤，髋髀安能抗斧斤？但解终童陈策略，已闻王歙立功勋。如今旅梦应安稳，早绝天骄荡海氛。
清	黄遵宪	《和钟西耘庶常德祥律门感怀诗》	狼慌遗种等高车，万族相从到尾间。魑魅入林逢不若，蛤蟆吞月鉴方诸。昔闻靺鞨歌西乐，今见佉卢制左书。始受廛濠镜地，有明师早漏多鱼。
清	朱彝尊	《南乡子》	明日别离人，未恋今宵月似银。只愿五更风又雨。飞到暮，啼杀杜鹃催不去。
清	郑燮	《盆兰》	春兰未了夏兰开，万事催人莫要呆；阅尽荣枯是盆盎，几回拔去几回栽。
清	龚自珍	《已亥杂诗 69》	吾祖平生好孟坚，丹黄郑重万珠圆。不才窃比刘公是，请肄班香再十年。
清	龚自珍	《已亥杂诗 95》	大宇东南久寂寥，甄陀罗出一枝箫。箫声容与渡淮去，怀上魂须七日招。
清	陈维崧	《江南杂咏》	户派门摊，官催后保督前团。毁屋得缗上州府，归去，独宿牛车滴秋雨。
清	龚自珍	《已亥杂诗 59》	端门授命有云礽，一脉微言我敬承。宿草敢祧刘礼部，东海绝学在毘陵。
清	陈文述	《秋夜》	梧桐叶底见银河，露气当窗冷碧罗。四壁虫声两行雁，不知何处得秋多。
清	纳兰性德	《南海子》	红桥夹岸柳平分，雉兔年年不掩群。飞放何须烦海户，郊南新置羽林军。
清	梁启超	《纪事二十四首》	珍重千金不字身，完全自主到钗裙。他年世界女权史，应识支那大有人。
清	曾国藩	《失题四首》	蜒雨蛮烟日日催，侧身周望重低徊。海滨膏血深无极，帐下笠歌自莫哀。安得贾生时痛哭，可怜杨仆本庸才。投章欲问茫茫意，何处通天尚有台？
清	董以宁	《闺怨》	流苏空系合欢床，夫婿长征妾断肠。留得当时临别泪，经年不忍浣衣裳。
清	仓央嘉措	《情诗其五》	锦葵原自恋金蜂，谁供花颜奉神灵?欲舞轻翼入殿里，偷向坛前伴卿卿。
清	乾隆	《观钱谦益初学集因题句》	平生谈节义，两姓事君王。进退都无据，文章那有光。真堪覆酒瓮，屡见咏香囊。末路逃禅去，原为孟八郎。
清	曹雪芹	《红楼梦十二曲——世难容》	气质美如兰，才华馥比仙。天生成孤僻人皆罕。你道是啖肉食腥膻，视绮罗俗厌；却不知好高人愈妒，过洁世同嫌。可叹这青灯古殿人将老，辜负了红粉朱楼春色阑，到头来依旧是风尘肮脏违心愿。好一似无瑕白玉遭泥陷，又何须王孙公子叹无缘？
清	曹雪芹	《红楼梦十二曲——喜冤家》	中山狼，无情兽，全不念当日根由。一味的娇奢淫荡贪欢媾。觑着那侯门艳质同蒲柳，作贱的公府千金似下流。叹芳魂艳魄，一载荡悠悠。
清	朱彝尊	《鸳鸯湖棹歌　之二》	沙头宿鹭傍船栖，柳外惊乌隔岸啼。为爱秋来好明月，湖东不住住湖西。
清	朱彝尊	《鸳鸯湖棹歌　之八十七》	桑边禾黍水重围，时有秋虫上客衣。三过堂东开夕阳，满村黄叶一僧归。
清	梁启超	《留别梁任南汉挪路卢》	沥血一杯酒，与君兄弟交，君母即我母，君仇即吾仇。况我实君累，君更不我尤，我若不报君，狗彘之不犹。劝君且勿哭，今哭何所求？磨刀复磨刀，去去不暂留。上有天与日，鉴我即我谋。我行为公义，亦复为私仇，脚蹴旧山河，手提贼人头，与君拜墓下，一恸为君酬。万一事不成，国殇亦足豪，云霄六君子，来轸方且遒。谁能久郁郁？长为儒冠羞。
清	吴伟业	《戏题仕女图》	玉关秋尽雁连天，碛里明驼路几千！夜半李陵台上月，可能还似汉宫圆？
清	曹雪芹	《对月寓怀》	时逢三五便团圆，满把晴光护玉栏。天上一轮才捧出，人间万姓仰头看。
清	乾隆	《中河》	驻辇近中河，朱栏俯绿波。群歌漕运利，永赖圣漠多。继述夫何有，遵循敢更过。省方得知要，遑复论其他。
清	许虬	《折杨柳歌》	居辽四十年，生儿十岁许。偶听故乡音，问爷此何语。
清	曾国藩	《寄郭筠仙浙江四首》	向晚严需破屋寒，娟娟纤月倚檐端。自给行箧殷勤觅，苦索家书展转看。宦海情怀蝉翼薄，离人心绪茧丝团。更怜吴会飘零客，纸帐孤灯坐夜阑。
清	乾隆	《夜雨》	夜雨打船窗，恰值清梦醒。入耳适宜听，披衾不览冷。即南已增润，忆北牵怀永。须臾声渐稀，无眠以耿耿。
清	陈维崧	《汴京访李师师故宅》	宣和天子，爱微行坊市。有人潜隐小屏红，低唱道、香橙纤指。夜半无人莺语脆，正绿窗风细。如今往事消沉矣！怅暮云千里。含情试问旧倡楼，奈门巷、条条相似。头白居人随意指，道斜阳边是。
清	纳兰性德	《南歌子  古戍》	古戍饥乌集，荒城野雉飞。何年劫火剩残灰，试看英雄碧血，满龙堆。玉帐空分垒，金笳已罢吹。东风回首尽成非，不道兴亡命也，岂人为。
清	纳兰性德	《风流子  秋郊射猎》	平原草枯矣，重阳后，黄叶树骚骚。记玉勒青丝，落花时节，曾逢拾翠，忽听吹箫。今来是、烧痕残碧尽，霜影乱红凋。秋水映空，寒烟如织，皂雕飞处，天惨云高。人生须行乐，君知否。容易两鬓萧萧。自与东君作别，刬地无聊。算功名何许，此身博得，短衣射虎，沽酒西郊。便向夕阳影里，倚马挥毫。
清	龚自珍	《已亥杂诗 9》	翠微山在柘潭侧，此山有情惨难别。薜荔风号义士魂，燕支土蚀佳人骨。
清	陈维崧	《咏慈仁寺古松寿纪伯紫》	摩空翠鬣，万古知难老。色作青铜雪霜饱。似杜甫惊人，马卿傲世，二子者，可以状君兀奡。托根燕市侧，游戏支离，一笑风尘比鸿爪。任丝管喧阗，貂禅赫奕，更七姓鞭丝醉袅。只西风吼处作涛声，对凤阙龙墀，吾存吾傲。
清	纳兰性德	《采桑子》	谁翻乐府凄凉曲？风也萧萧，雨也萧萧，瘦尽灯花又一宵。不知何事萦怀抱？醒也无聊，醉也无聊，梦也何曾到谢桥。
清	林则徐	《次韵答陈子茂德培》	送我凉州浃日程，自驱薄笨短辕轻。高谈痛饮同西笑，切愤沉吟似《北征》小丑跳梁谁殄灭？中原揽辔望澄清。关山万里残宵梦，犹听江东战鼓声。
清	郑燮	《题画竹》	两枝修竹出重霄，几叶新篁倒挂梢。本是同根复同气，有何卑下有何高！
清	纳兰性德	《蝶恋花》	今古河山无定据。画角声中，牧马频来去。满目荒凉谁可语？西风吹老丹枫树。从前幽怨应无数。铁马金戈，青冢黄昏路。一往情深深几许？深山夕照深秋雨。
清	谭嗣同	《冬夜》	班马肃清霜，严城暮色凉。镫青一电瞬，剑碧两龙长。调角急如语，寒星动有芒。遥怜诸将士，雪夜戍氐羌。
清	乾隆	《松花江捕鱼》	松江网鱼亦可观，潭情潦尽澄秋烟，虞人技痒欲效悃，我亦因之一放船。施罟旋近岸，清波可数鲦鲈鲢，就中鱏鳇称最大，度以寻丈长鬐轩。波里颓如玉山倒，掷叉百中诚何难，钩牵绳曳乃就陆，椎牛十五一当焉。举网邪许集众力，银刀雪戟飞缤翻，计功受赐即命罢，方虑当秋江水寒。
清	纳兰性德	《扈驾马兰峪赐观温泉恭纪十韵》	御天来凤辇，浴日启龙池。野迥纡皇览，春浓值圣时。落花萦彩仗，初柳拂朱旗。行漏三辰拥，停銮万象随。瑞征泉是醴，喜溢沼生芝。特许观灵液，相将涉禁墀。
清	陈恭尹	《读秦纪》	谤声易弭怨难除，秦法虽严亦甚疏。夜半桥边哼孺子，人间犹有未烧书。
清	吴嘉纪	《冶春绝句和王阮亭先生》	杂管繁弦奏野航，听来声调是伊凉。边关子弟江南老，今日曲中逢故乡。
清	黄遵宪	《海行杂感》	星星世界遍诸天，不计三千与大千。倘亦乘槎中有客，回头望我地球圆。
清	龚自珍	《已亥杂诗 88》	河干劳问又江干，恩怨他时邸报看。怪道乌台牙放早，几人怒马出长安。
清	袁枚	《过柴桑乱峰中，蹑梯而上观陶公醉石》	先生容易醉，偶尔石上眠。谁知一拳石，艳传千百年。金床玉几世恒有，眠者一过人知否？不如此石占桑，胜立穹碑万丈长。
清	乾隆	《五福五代堂题句》	敷锡名垂洪范篇，祖功宗德已身肩。三朝厚幸双文益，八袠初开五代全。苞茂即今看秩秩，旰宵唯是励乾乾。奉时布惠宜春日，欣遇多收鲜缓蠲。
清	龚自珍	《已亥杂诗 252》	风云才略已消磨，甘隶妆台伺眼波。为恐刘郎英气尽，卷帘梳洗望黄河。
清	纳兰性德	《如梦令》	黄叶青苔归路，屧粉衣香何处。消息竟沉沉，今夜相思几许。秋雨，秋雨，一半因风吹去。
宋	汪若楫	《门前松棚》	突兀山边屋数间，每嫌斜照上阑干。当门只得添松盖，未到秋来夜已寒。
清	朱彝尊	《清平乐》	齐心藕意，下九同嬉戏。两翅蝉云梳未起，一十二三年纪。春愁不上眉山，日长慵倚雕阑。走近蔷薇架底，生擒蝴蝶花间。
清	龚自珍	《已亥杂诗 116》	中年才子躭丝竹，俭岁高人厌薜蘿。两种情怀皆可谅，阳秋贬笔未宜多。
清	顾炎武	《过苏禄东王墓》	丰碑遥见炳奎题，尚忆先朝宠日殚。世有国人供洒扫，每勤词客驻轮蹄。九河水壮龙狐出，十二城荒向鹤栖。下马一为郯子问，中原云鸟正凄迷。
清	李邺嗣	《口占呈全完白四首》	先生七十健非常，好事频来索寿章。但使岁餐园豆饱，人间何用大还方？
清	文廷式	《天仙子》	草绿裙腰山染黛，闲恨闲愁侬不解。莫愁艇子渡江时，九鸾钗，双凤带，杯酒劝郎情似海。
清	李鸿章	《赴试途中有感》	一肩行李又吟囊，检点诗书喜欲狂。帆影波痕淮浦月，马蹄草色蓟门霜。故人共赠王祥剑，荆女同持陆贾装。自愧长安居不易，翻教食指累高堂。
清	吴伟业	《戏题仕女图》	霸越亡吴计已行，论功何物赏倾城？西施亦有弓藏惧，不独鸱夷变姓名。
清	龚自珍	《湘月》	天风吹我，堕湖山一角，果然清丽。曾是东华生小客，回首苍茫无际。屠狗功名，雕龙文卷，岂是平生意？！乡亲苏小，定应笑我非计。才见一抹斜阳，半堤香草，顿惹清愁起。罗袜音尘何处觅，渺渺予怀孤寄。怨去吹箫，狂来说剑，两样销魂味。两般春梦，橹声荡入云水。
清	洪秀全	《诫曾玉璟》	迷途既返速加鞭，振起雄心赶向前。尽把凡情丢却去，方能直上九重天。
清	陈维崧	《歌筵感旧》	谁家摇步障，明月夜，赏花天。正壁带红稠，帘衣绿绉，夹路钗钿。从前，也曾听处，渐如尘似梦记难全。遮莫延秋门里，不然道政坊边。铜仙，有泪泻如铅。揽镜恼华颠。讵飘零江海，重归故国，再上珠筵。龟年，莫停歌拍，怕举头皓魄不常圆。正月新蒲细柳，满场横竹哀弦。
清	朱彝尊	《青玉案》	湾头分手盈盈步，潜约到西湖住。苏小门前芳草渡。依稀曾记，小楼深巷，尽是销魂处。到来忽下前溪路，月黑频催送柔橹。及到前溪人又去。游丝落絮，春来无定，总被东风误。
清	龚自珍	《已亥杂诗 165》	我言送客非佛事，师言不送非佛智。双照送是不送是，金光大地乔松寺。
清	屈大均	《浣溪沙  杜鹃》	血洒青山尽作花，花残人影未还家。声声只是为天涯。有恨朱楼当凤阙，无穷青冢在龙沙。催还不得恨琵琶。
清	谭嗣同	《别意》	志士叹水逝，行子悲风寒。风寒犹得暖，水逝不复还！况我别同志，遥遥千里间。缆祛泣将别，芳草青且歇。修途浩渺漫，形分肠断绝。何以压轻装，鲛绡缝云裳。何以壮行色，宝剑丁香结。何以表劳思，东海珊瑚枝。何以慰辽远，勤修惜日短。坠欢无续时，嘉会强相期。为君歌，为君舞，君弟行，毋自苦。
清	宋湘	《说诗》	豫章出地势轮囷，细草孤花亦可人。独有五通仙杜老，各还命脉各精神。
清	易顺鼎	《重九前一日汉上酒楼独饮》	终日一编不去手，终岁不窥园外柳。柳线黄金春色深，枝上流莺来劝酒。每岁花开不在家，今春花发如红霞。阿母携孙花下戏，檐前晨鹊声喳喳。人道汉书下酒物，谁道读书如读律。刘向黄金铸不成，奇字子云徒口吃。花落花开三万春，何如起舞北堂晨。新妇佳儿各一斗，醉中烂漫皆天真。臣是酒醒解上寿，不是花民即酒民。
清	朱彝尊	《洞仙歌》	三竿日出，爱调妆人近。凫藻熏炉正香润。看樱桃小注，桂叶轻描。图画里只少耳边朱晕。金簪二寸短，留结殷勤，铸就偏名有谁认。便与夺鸾篦，锦髻梳成，笑犹是，少年风韵。正不在相逢合欢频，许并坐双行，也都情分。
清	龚自珍	《已亥杂诗 121》	荒青无缝种交加，月费牛溲定几车。只是场师消遣法，不求秋实不看花。
清	孔尚任	《送牧堂上人游五台》	层崖翠接尉蓝天，百太清风待皎然。古雪难消山北面，春莺懒到寺东边。经色渡水何妨湿，衲袖穿花更觉鲜。不比人间行路苦，离情也废一宵眼。
清	龚自珍	《已亥杂诗 119》	作赋曾闻纸贵夸，谁令此纸遍京华。不行官钞行私钞，名目何人饷史家。
清	陈维崧	《荆南词》	四月荆南桑柘美。泥就蚕房，雪净无尘滓。红帖糊门多禁忌，家家阿妇劳纤指。笑语小姑应夜起，好事今冬，早把衣裳备。推却缫车佯不理，小姑为恼前言戏。
清	曹雪芹	《薄命司对联》	春恨秋悲皆自惹，花容月貌为谁妍。
清	查慎行	《早过淇县》	高登桥下水汤汤，朝涉河边露气凉。行过淇园天未晓，一痕残月杏花香。
清	钱谦益	《古诗赠新城王贻上》	风轮持大地，击扬为风谣。吹万肇邃古，赓歌畅唐姚。朱弦泛汉魏，丽藻沿六朝。有唐盛词赋，贞符汇元包。百灵听驱使，万象穷锼雕。干灯咸一光，异曲皆同调。彼哉諓諓者，穿穴纷科条。初盛别中晚，画地成狴牢。妙悟掠影响。指注窥厘毫。瓮天醯鸡覆，井月痴猿号。化为劣诗魔，飞精入府焦。穷老蔽蔀屋，不得瞻泬寥。正始日以远，词苑杂莠苗。献吉才雄骜，学杜餔醨糟。仲默俊逸人，放言訾谢陶。考辞竞嘈囋，怀响归浮漂。江河久壅决，厬潏亦腾嚣。幺弦取偏张，苦调搜啁噍。鸟空而鼠即，厥咎为诗妖。丧乱亦云朊，诗病不可瘳。譬彼膏盲疾，传染非一朝。呜呼杜与韩，万古垂斗杓。北征南山诗，泰华争岧峣。流传到于今，不得免傲嘲。况乃唐后人，嗤点谁能跳。穷子抵尺壁，冻人裂复陶。熠耀点须弥，可为渠略标。昌黎笑群儿，少陵诃汝曹。嗟我老无力，掩耳任叫呶。王君起东海，七叶光汉貂。骐骥奋蹴踏，万马喑不骄。识字函雅故，审乐辨箫韶。落纸为歌诗，绛云卷青霄。自顾骨骼马，创残卧东郊。敢云老识路，昏忘惭招邀！河源出星海，东流日滔滔。谁跖巨灵掌，一手堙崩涛？古学尚根干，流俗沸螗蜩。伪体不别裁，何以亲风骚？珠林既深深，玉河复迢迢。方当剪榛楛，未可荣兰苕。瓦釜正雷鸣，君其信所操。勿以独角麟，媲彼万牛毛。伊余久归佛，繙经守僧寮。枨触为此诗，狂言放调刁。无乃禅病发？放笔自抑搔。起挑长明灯，忏除坐寒宵。
清	乾隆	《率题》	弗虑己饥弗虑寒，寸心恒为万民殚。以兹乐少忙频切，白发羞从镜里看。
清	万寿祺	《同阎大湖上步月》	残霭动疏林，平畴入远浔。月圆今夕话，风碎隔年心。蹙蹙江湖窄，瞿瞿天地深。偶传消息好，喜慰一登临。
清	朱彝尊	《鸳鸯湖棹歌　之五十八》	五月新丝满市廛，缲车响彻斗门边。沿流直下羔羊堰，双橹迎来贩客船。
清	龚自珍	《已亥杂诗 4》	此去东山又北山，镜中强半尚红颜。白云出处从无例，独往人间竟独还。
清	曾国藩	《次韵何廉昉太守感怀述事十六首》	沧海横流泽有鸡，微生偶出一当熊。千艘梭织怒涛上，万幕笳吹明月中。屠罢长鲸波尚赤，战归骄马汗犹红。谁知春晚周郎老，更与东皇乞好风。
清	屈大均	《潇湘神 零陵作》	潇水深，湘水深，双双流水逐臣心。潇水不如湘水好，将愁送去洞庭阴。
清	乾隆	《天宁寺行馆杂咏》	三月烟花古所云，扬州自昔管弦纷。还淳拟欲申明禁，虑碍翻殃谋食群。
清	郑燮	《兰》	此是幽贞一种花，不求闻达只烟霞。采樵或恐通来径，更写高山一片遮。
清	曾国藩	《送金竺虔之官闽中》	朋好翩翩去，君今伤此行。春风一杯酒，旧雨十年情。循吏平生志，神仙薄幸名。海隅氛正恶，看法斫长鲸。
清	黄景仁	《春兴》	夜来风雨梦难成，是处溪头听卖饧。怪底桃花半零落，江村明日是清明。
清	龚自珍	《已亥杂诗 275》	绝业名山幸早成，更何方法遣今生。从兹礼佛烧香罢，整顿全神注定卿。
清	纳兰性德	《菩萨蛮》	黄云紫塞三千里，女墙西畔啼乌起。落日万山寒，萧萧猎马还。笳声听不得，入夜空城黑。秋梦不归家，残灯落碎花。
清	乾隆	《菜花》	黄萼裳裳绿叶稠，千村欣卜榨新油。爱他生计资民用，不是闲花野草流。
清	钱敬淑	《泊浦子口》	残年泊归棹，问酒郭西亭。雪圃芹芽白，江醪竹叶青。夕阳新别路，衰草古离情。隔岸寒山色，含凄望旧京。
清	纳兰性德	《踏莎行》	倚柳题笺，当花侧帽，赏心应比驱驰好。错教双鬓受东风，看吹绿影成丝早。金殿寒鸦，玉阶春草，就中冷暖和谁道？小楼明月镇长闲，人生何事缁尘老。
清	吴保初	《乙巳游日本绝句》	万顷云涛立海滩，天风浩荡白鸥闲。舟人那识伤心地，为指前程是马关。
清	易顺鼎	《云雾茶》	匡山云雾窟沉沉，闻有六朝僧未死。窟中产作云雾茶，灏气清英复无比。托根高接南斗傍，坐令涧壑流芬芳。三直六梯不可到，天风细细吹旗枪。幽香似酒忘年岁，仙蝶飞来心已醉。清宜教虎豹守，窈冥若见龙蛇避。鸿荒辟后留根，都是匡君手自栽。高空日月增精髓，邃古冰霜成异胎。斡旋元气仙人掌，斟酌灵冰众帝台。蒙顶上清足相埒，宜供磊祀陈天阶。辛苦山僧摘盈瓮，手皲足茧人间送。叶叶都含瀑水湿，枝枝尽带岚霞重。种少应知造成物悭，摘多莫使山灵痛。螺春龙井徒芳腴，尚书道此清凉殊。中泠精鉴赞皇李，双井佳题材玉局苏。袖里携将云雾去，欲倾江汉试跳珠。
清	黄景仁	《新安滩》	一滩复一滩，一滩高十丈。三百六十滩，新安在天上。
清	郑燮	《竹枝词》	几家活计卖青山，石块堆来锦绣斑。薄暮回车人半醉，乱雅声里唱歌还。
清	曾国藩	《酬李芋仙二首》	巴东三峡猿啼处，太白醉魂今尚存。遂有远孙通肝蚃，时吟大句动乾坤。爱从吾党鱼忘水，厌逐人间虱处裈。却笑文章成底用？千篇不值一盘飨。
清	曾国藩	《次韵何廉昉太守感怀述事十六首》	钟山祠庙岿然存，凭吊湖湘烈士魂。马革裹尸男子志，鸾刀祭膟圣明恩。弓旌夜动神依户，萧鼓春祈福满门。万世游人应指点，血殷篙眼古时痕。
清	郑燮	《竹枝词》	水流曲曲树重重，树里春山一两峰。茅屋深藏人不见，数声鸡犬夕阳中。
清	龚自珍	《已亥杂诗 278》	阅历天花悟后身，为谁出定亦前因。一灯古店斋心坐，不似云屏梦里人。
清	朱彝尊	《风蝶令》	秋雨疏偏响，秋点夜迸啼。空床取次薄衾携。未到酒醒时候，已凄凄。寒雁横天远，江云拥树低。一湾杨柳板桥西。料得灯昏独上，小楼梯。
清	钱谦益	《和盛集陶落叶》	秋老钟山万木稀，凋伤总属劫尘飞。不知玉露凉风急，只道金陵王气非。倚月素娥徒有树，履霜青女正无衣。华林惨淡如沙漠，万里寒空一雁归。
清	乾隆	《习字》	间日视阁章，山庄有清暇，有暇亦何为，读书及习射。书亦六艺一，自古重墨稼，棐几铺玉版，嘉荫就松架。缮性归平易,变体祛奇诧，举首瞻奎文，当年此消夏。
清	钱秉镫	《和方有怀孤鸳鸯诗》	此生交颈梦难成，愧煞人间伉俪情。唤作鸳鸯单不得，时时顾影怕呼名。
清	纳兰性德	《满庭芳》	堠雪翻鸦，河冰跃马，惊风吹度龙堆。阴燐夜泣，此景总堪悲。待向中宵起舞，无人处、那有村鸡。只应是，金笳暗拍，一样泪沾衣。须知今古事，棋枰胜负，翻覆如斯。叹纷纷蛮触，回首成非。剩得几行青史，斜阳下、断碣残碑。年华共，混同江水，流去几时回。
清	曾国藩	《贺新郎  题钱楞仙同年玉堂归娶图二首》	艳福如斯也！记年华，同年二百，君其少者。刚是凤池骞翥后，又结鸳鸯香社。看此去雕鞍宝马。袍是烂银裳是锦，算美人名士真同嫁。好花样，互相借。淋漓史笔珊瑚架。说催妆，新诗绮语，凡人传写，才子风流涂抹惯，莫把眉痕轻画。当记取初三月夜。欲问大罗天上事，恐小姑群婢同惊讶。属郎语，声须下。
清	乾隆	《竞渡》	此俗始荆楚，特以纪岁时，初因吊忠悃，相沿竞水嬉。夏五真夏五，风日薰且熙，况当膏雨霑，应节聊拈题。昆明闪金波，回堤灿蜀葵，中流九龙舟，谁肯相参差。黄帽双飞桨，綵缕五色丝，纷逐锦标得，悬望霓旌麾。既闹旋亦寂，凭观有所思，我观竞之义，所包未可涯。聊举数端言，以当解颐，四时唯其竞，双丸日夜驰，江河唯其竞，东去不复归。大鹏竞图南，翼若云天垂，蟪蛄竞春秋，各各不相知。其间人更甚，率被名利羁，大禹竞寸阴，陶侃较分厘，所趋背膺判，同惧晷刻移。准竞所以劳，其劳无止期，故无竞唯人，四方其训之。
清	陈维崧	《江南杂咏》	万艘千船，今年米价减常年。乍可宣房填蚁穴，愁绝，不愿官家言改折。
清	纳兰性德	《谒金门》	风丝袅，水浸碧天清晓。一镜湿云清未了，雨晴春草草。梦里轻螺谁扫。帘外落花红小。独睡起来情悄悄，寄愁何处好？
清	龚自珍	《已亥杂诗 110》	蜀冈一老抱哀弦，阅尽词场意惘然。绝似琵琶天宝后，江南重遇李龟年。
清	曾国藩	《书边袖石诗集后二首》	囗囗苦忆王仲宣，投簪浩荡卧江天。三年促膝从予坐，四海低头道子贤。北李南何各坛坫，枫青塞黑与缠绵。因君更逐停云想，望断襄阳落照边。
清	朱彝尊	《采桑子 五月六日》	携来九子同心粽，蒲酒犹深。夜帐轻容，续命丝长针再缝。须知后会浑无据，难道相逢。十二巫峰，峡雨轻回第四重。
清	乾隆	《即景》	即景为题信口拈，山庄乐事实无厌。苍麋岩际行行见，红叶林间渐渐添。碧宇云稀天廓落，寒潭潦尽水沉潜。讵惟揽结供吟兴，静会端知理趣兼。
清	乾隆	《谒明太祖陵》	崛起何嫌本做僧，汉高同杰又多能。每当巡省临华里，必致勤虔谒孝陵。一代规模颇称树，百年礼乐未遑兴。独怜复古非通变，翻使燕兵衅可乘。
清	龚自珍	《已亥杂诗 204》	可惜天南无此花，腰身略似海塘斜。难忘槐市街南宅，小疏群芳稿一车。
清	峻德	《望潼关》	立马风陵望汉关，云峰高出白云间。西来一曲昆仑水，划断中条太华山。
清	陈维崧	《梁溪顾梁汾舍人过访赋此以赠兼题其小像》	二十年前，曾见汝、宝钗楼下。春二月、铜街十里，杏衫笼马。行处偏遭娇鸟唤，看时谁让珠帘挂。只沈腰今也不宜秋，惊堪把。且给个，金门假；好长就，旗亭价。记炉烟扇影，朝衣曾惹。芍药才填妃子曲，琵琶又听商船话。笑落花和泪一般多，淋罗帕。
清	仓央嘉措	《情诗其十二》	侯门一入似海深，欲讯卿卿问鬼神。?此情惘然逝如梦，镜花水月原非真。
清	纳兰性德	《柳条边》	是处垣篱防绝塞，角端西来画疆界。汉使今行虎落中，秦城合筑龙荒外。龙荒虎落两依然，护得当时饮马泉。若使春风知别苦，不应吹到柳条边。
清	朱彝尊	《出居庸关》	居庸关上子规啼，饮马流泉落日低。雨雪自飞千嶂外，榆林只隔数峰西。
清	乾隆	《二月十四日喜而有作》	止戈为武信其然，我泽如春经略宣。共喜捷音来玉阙，何殊俘虏自金川。番酋路左心倾服，军士行间气倍鲜。单骑汾阳休比拟，都因忠赤格穹天。
清	李邺嗣	《哀甬东》	筚栗频吹断，经旬敢一行。巷初投犬吠，市稍贺人声。家在移前尽，身从定后惊。太平真足慕，容易偃柴荆。
清	李鸿章	《赴试途中有感》	桑于河上白云横，惟冀双亲旅舍平。回首昔曾勤课读，负心今尚未成名。六年宦海持清节，千里家书促远行。直到明春花放日，人间乌鸟慰私情。
清	龚自珍	《已亥杂诗 265》	美人才地太玲珑，我亦阴符满腹中。今日帘旌秋缥缈，长天飞去一秋鸿。
清	朱彝尊	《洞仙歌》	苹洲小棹，约兜娘相共。岂意钱塘片帆送。逢故人江上，一路看山，宁料我过了恶泼灵洞。东瓯城下泊，孤屿中流，明月秋潮夜来涌。此际最消凝，苦忆西楼，想帘底玉钩亲控。舍旧枕珊瑚更谁知，有泪雨烘干，万千愁梦。
清	乾隆	《立秋日作》	已识山中早晚凉，今朝况复立秋当。如何午热为孤注，疑是金官让末光。桐叶庭边想影落，草虫砌下觉声杨。农占晴雨纷如讼，历验原来亦鲜偿。
清	陈维崧	《咏马贵阳画册》	极北龙归，江东马渡，君臣建业偏安。天上无愁，宫中有庆，声声玉树金莲。点缀太平年。更尚书艳曲，丞相蛮笺。月夕花朝，那知王濬下楼船。华清月照栏杆，怅多时粉本，流落人间。可惜当初，丹青妙手，如何不画凌烟？风景极凄然。写一行衰柳，几处哀蝉。展卷沉吟，昏鸦蔓草故宫前。
清	陆廷抡	《过史相国坟》	广陵城北一孤坟，云是先朝旧督臣。冢中断碑题汉字，路旁荒草拜行人。沧波呜咽三江戍，碧血凄凉万古春。一自前军星坠后，至今无复见纶巾。
清	曹雪芹	《咏白海棠》	蘅芷阶通萝薜门，也宜墙角也宜盆。花因喜洁难寻偶，人为悲秋易断魂。玉烛滴干风里泪，晶帘隔破月中痕。幽情欲向嫦娥诉。无奈虚廊夜色昏。
