title	author	body
寄台湾巡使六给事，二首之一	伊福讷	东华尘土应怜我，南海烟霞尽属君。惆怅暮春好时节，白沙红树草连云。
寄台湾巡使六给事，二首之二	伊福讷	浴日扶桑迥绝伦，花繁官阁静无尘。海天对月闲吟际，好报平安慰故人。（施懿琳编校）※
吊殉节五妃墓	何借宜	寒烟碧草暗离披，隐隐高原见古碑。谩说从人皆妾妇，应夸死义是男儿。一缳未解王孙恨，千载犹闻鬼子悲。异域天荒开世运，五常还自五人持。
雨后口占	何借宜	山山浮翠远，处处落红深。独立柴门外，长歌托素心。
台阳八景	余延良	苍茫岛屿露巉岩，蟹舍渔村落日衔。一棹烟波藏巨镇，海天无际送归帆。
台阳八景	余延良	荡缨标子竖横沙，的砾红灯灿落霞。久息欃枪歌乐利，浪花深处有渔家。
台阳八景	余延良	泱漭天然设险奇，激轮翻轴拍厜厂义。当关风卷桃花浪，闻说王师直入时。
台阳八景	余延良	圆锐孤悬蜃窟中，漫漫堆玉耸穹窿。谁知暖日炎荒地，也与匡庐景色同。
台阳八景	余延良	晨曦潋滟恰东升，万里鲸波晓雾蒸。欲捧晴晖霄汉近，赤嵌城畔紫云腾。
台阳八景	余延良	散绮依稀天半晴，却从西屿望分明。轩轩欲举翻斜照，目送高标下赤城。
台阳八景	余延良	迤涎浡潏竞公洄，极目洪涛亦壮哉。谁学元虚重作赋，浮天无岸一登台。
台阳八景	余延良	萧森清影罩幽亭，畅好涛声倚槛听。好似钱塘秋八月，濆沦澎濞鼓雷霆。
自题渡海图，二首之一	余文仪	一舟似芥托波澜，水立风驰洵大观。日月吐吞成四照，江河羞涩等微湍。举头但觉星辰近，放眼从知天地宽。便欲乘帆溯牛斗，珠光龙气试回看。
自题渡海图，二首之二	余文仪	真成宦海任西东，回首萍踪一瞬中。十载含香闻三省，五年樵鹤肃双熊。可能文字驱潜鳄，赖有精诚贯白虹。身入画图期共济，肯将华发负初衷。
恭和御赐杨制府诗原韵有序，四首之一	余文仪	翠华重幸日，瑞气霭龙牙。元老频承宠，宸章特赐嘉。调和归静穆，暑雨绝咨嗟。共仰明良会，唐虞岂有加。
恭和御赐杨制府诗原韵有序，四首之二	余文仪	一字同华衮，天香遍齿牙。光辉悬日月，矍铄入褒嘉。边海安持重，经纶但咄嗟。愿言崇令德，君赐看重加。
恭和御赐杨制府诗原韵有序，四首之三	余文仪	东南形胜地，城阙似排牙。德遍久无斁，恩承新孔嘉。秀登甲乙选，野静癸庚嗟。遥识吾王豫，畴咨无可加。
恭和御赐杨制府诗原韵有序，四首之四	余文仪	赓歌千古盛，巴里愧聱牙。共喜鲸波伏，难忘棠荫嘉。空持观水术，不觉望洋嗟。击壤聊同调，殊恩分外加。
留别松山观察以皇恩只许住三年为韵，七首之一	余文仪	忆昔长安道，同时侍玉皇。公方翔凤阁，予谬含鸡香。公才简帝心，捧檄来闽疆。予亦衔命出，连镳共一方。长溪接三山，灯火每相望。
留别松山观察以皇恩只许住三年为韵，七首之二	余文仪	三山领十郡，公政惟春暄。愧予持布鼓，安敢拟雷门。虑囚参末议，稍稍窥篱樊。左提复右挈，卵翼感殊恩。正期侍颜色，朝命移朱幡。
留别松山观察以皇恩只许住三年为韵，七首之三	余文仪	朱幡出东宁，未至民先喜。东宁本荒服，伏莽多虎兕。吏黠营奸私，荆蓁欺兰芷。下车公毅然，为水不如火。期月风肃清，千里歌乐只。
留别松山观察以皇恩只许住三年为韵，七首之四	余文仪	三载政大成，青草生囹圄。受代及瓜期，承乏适命予。竭蹶步后尘，鲁直公独许。不惜屈天潢，谓予长马齿。告予旧政教，相勖敦古处。
留别松山观察以皇恩只许住三年为韵，七首之五	余文仪	送公往朝天，公去予独住。坐公政事堂，尺寸守公度。宽猛本相济，非敢妄攀附。抚公旧松桂，复思新雨露。邮传秉节回，双旌喜重渡。
留别松山观察以皇恩只许住三年为韵，七首之六	余文仪	村社久巡历，风土公素谙。立马迎前驺，呼声乐且湛。公治推至诚，风雨皆和甘。予惟谨受教，举一思反三。独搔旧头颅，顾影殊自惭。
留别松山观察以皇恩只许住三年为韵，七首之七	余文仪	白日去鼎鼎，青鬓换华颠。政绩无可纪，素餐年复年。君恩许放归，山足尚轻便。布衣款戟门，重申旧缠绵。愿公崇令德，报国仗大贤。
送干静专司马谢病归江右	余文仪	执手意无极，欲言心转忘。至人退即进，我法柔为刚。存道固存拙，不卑亦不亢。波澜生古井，兰蕙失芬芳。飞渡一泓海，置身千仞冈。愿言崇令德，特达看圭璋。
送裴总戎秩满西渡	余文仪	廿年小阮旧论交，两载同方荷并包。铃阁月明驯虎豹，楼船风肃靖螭蛟。泽深海国长垂荫，勋策云台看锡茅。独笑白头偕野鹤，淹留犹复等悬匏。
端阳前见篱菊作花【端阳节篱菊作花】	余文仪	清节秋霜世久知，东篱五月独标奇。非关傲骨因人热，要见炎凉总不移。
台阳八景	余文仪	风撼长竿卷大旗，安平渡口夕阳时。参差帆影轻鸥泛，砰湃涛声铁马驰。收网渔郎还隐隐，招人舟子故迟迟。醉翁矫首筹同济，灯火连村尽系思。
台阳八景	余文仪	涌浪声声似鼓鼙，将军从此殄鲲鲵。清笳落日归渔笛，战垒寒烟冷钓堤。但觉星光齐上下，不分磷火遍东西。太平岁久销沉尽，折戟何须问水犀。
台阳八景	余文仪	鹿耳门雄万里城，暗沙沉铁鲸鲵惊。春风春雨波能立，潮落潮生气未平。骇浪周遭天设险，飞帆屈曲地中行。从来利涉凭忠信，笑指群鸥久定盟。
台阳八景	余文仪	十年作郡白盈头，雪爱炎方为淹留。遥对玉山成二老，消归银海作清流。众峰远列看雌伏，鸣瀑齐声报晓筹。应是碧鸡曾羽化，樊龙犹得傍瀛洲。
台阳八景	余文仪	万水朝宗尽注东，晓云初散日曈曨。漆园但觉虚生白，函谷遥惊气尽红。和霭渐蒸鲲变化，华光合配月玲珑。长春海国扶桑近，不用挥戈仰再中。
台阳八景	余文仪	西屿丹霞可乐饥，海波摩荡日崦嵫。轩轩顾影谁能举，冉冉登台或有期。十色五光萦彷佛，宋车鲁马更离奇。分明一幅鹅溪绢，界画云烟李伯时。
台阳八景	余文仪	戟门西上耸澄台，扶醉登临亦壮哉。片片贾帆破浪出，腾腾阵马御风来。守身时懔冰渊念，拯世深惭舟楫才。但使汪洋归大度，任他蠡测与鸥猜。
台阳八景	余文仪	涛声日夜镇长听，偏聚凌虚君子亭。淅沥乍惊风折笋，噌吰疑是雨淋铃。近连射圃乱鸣镝，并入春潮沸震霆。自笑巴音同布鼓，广长舌愧吐莲青。
赤嵌城	傅汝霖	千重云海绕城东，影落平沙夕照红。夜月飞银渔火暗，晚烟积翠戍楼空。星分牛女双垣外，地隔蓬莱一水通。好向安澜征暨讫，由来声教纪攸同。
雁门烟雨	僧喝能	蒙蒙雨气近黄昏，过客分明说雁门。鸿雁几时来此地，烟云终日闭孤村。盘空路作惊蛇去，入险山如渴鹿奔。遥望前头深峡里，微茫残霭数声猿。
鲫潭霁月	僧喝能	野迥天空水淼漫，银蟾泻影出云端。聚星亭落群峰碧，钓月船回一棹寒。籁寂波光拖玉练，更阑斗转荡珠盘。清池曾照禅心现，争似东湖说大观。
初抵台湾柬书都谏	六十七	茫无涯涘海天春，篷转云飞辨不真。彩鷁乘风穿雁屿，绣衣衔命跨鲲身。番黎乐享承平久，士女欢迎气象新。万里故人初把臂，相看先问近诗频。
乙丑（1745）立春得春字，二首之一	六十七	瑞兆农祥斗建寅，管弦声里万家春。遥知圣主行时令，日月光华淑气新。
乙丑（1745）立春得春字，二首之二	六十七	葭管灰旋万象新，东风吹彻海天春。会须遍播阳和意，岛屿民皆击壤民。
人日	六十七	缕金剪彩我何知，祇望阴晴卜岁时。胜事浑输高尚客，草堂挥麈正题诗。
方司马惠九头柑柬谢限三字	六十七	海壖残腊试霜柑，纔挹清香兴已酣。采自千头金颗重，携来九瓣玉浆甘。种传瓯粤原无匹，宴饮华林旧赐三。不是乘槎远行役，殊方佳味那能谙。
庄副使惠女贞酒赋谢限从字	六十七	捣香筛辣春溶溶，瓮醅初泼金芙蓉。入唇一盏何醇醲，光浮海上最高峰。知是女贞合，作酿桂兼松。青州从事披心胸，瀛壖副使嘉惠重。时逢岁稔乐三农，我今无事饮千钟，醉乡王绩聊相从。
即事偶成二律，二首之一	六十七	微茫岛屿片云孤，物产民风事事殊。绝好饔飧红脚早，天然篱落绿珊瑚。花无寒燠随时发，酒长琼浆不用沽。最是良畴耕凿易，欣然醉饱乐唐虞。
即事偶成二律，二首之二	六十七	饱啖槟榔未是贫，无分妍丑尽朱唇。颇嫌水族名新妇，却爱山蕉号美人。剧演南腔声调涩，星移北斗女牛真。生憎负贩犹罗绮，何术民风使大淳。
鹿耳门汛即事	六十七	乘风纔命驾轻航，回首荒城已渺茫。日与云山争隐见，天连波浪若低昂。巡行鹿耳新防汛，指点鲲身旧战场。谁道疆隅惟恃险，熙朝盛德足金汤。
九日	六十七	朝来门巷集儒巾，屠狗吹箫共赛神。蝴蝶花残清入梦，鲤鱼风老健于春。酒浇幽菊舒黄蕊，琴鼓飞鸢扬碧旻。并着单衫挥羽扇，炎方空说授衣辰。
七里香限芳字	六十七	雪魄冰姿淡淡妆，送春时节弄芬芳。着花何止三回笑，惹袖犹余半日香。竟使青蝇垂翅避，不教昏瘴逐风狂。灵均莫漫悲兰茝，正色宜令幽谷藏。
吊五妃墓【五妃墓】【五妃墓道碑】	六十七	东风骀荡天气清，载驰骢马春巡行。刺桐花底林投畔，森然古墓何峥嵘。路旁老人为余泣，当年一线存前明。天兵既克澎湖岛，维时台海五烈皆捐生。至今坏土都无恙，谁为守护劳山精。云封马鬣连衰草，四围怪石争纵横。时闻鬼母悲啼苦，想见仙娥笑语声。岁岁里民寒食节，椒浆频奠陈香羹。满目荒凉已感叹，更听此语尤伤情。有明岁晚多节义，樵夫渔父甘遭烹。岛屿最后昭英烈，顽廉懦立蛮妇贞。田横从死五百皆壮士，吁嗟乎。五妃巾帼真堪旌。
水仙花限冰字	六十七	凌波仙子世同称，琼岛芳姿未敢凭。香与春风相应接，神将秋水共清澄。玻璃案上金千点，玳瑁筵前玉几层。不许纤埃侵皓素，檀心夜月一壶冰。
长尾三娘	六十七	翠羽光华绶带长，如云委地美人妆。命名当日非无意，谓胜黄家第四娘。
登澄台观海【澄台】	六十七	层台爽气豁双眸，远望沧溟万顷收。赤雾衔将红日暮，银涛拍破碧云秋。鲲鹏飞击三千水，岛屿平堆十二楼。极目神州渺无际，东南形胜此间浮。
蜥蜴	六十七	两头埋后终无恙，四脚何妨暴日频。盛世已除残酷吏，不须惆怅捕蛇人。
頳桐花限龙字	六十七	枝柔叶厚碧痕浓，色艳还看花发重。朱萼临风迷紫蝶，丹须和露抱黄蜂。剪残红锦枝头见，敲碎珊瑚月下逢。好是年年夸竞渡，鲜妍如火映鱼龙。
曹仁宪谨荣寿六言体，二首之一	刘崧	闻说香山九老，高年聚会同堂。自昔名不朽，至今姓氏犹芳。惟兹夫子嗣起，足与前人并良。我辈称觞再拜，冈陵为诵一章。
曹仁宪谨荣寿六言体，二首之二	刘崧	斯文今属斯人，天付东瀛教民。化雨及时功倍，仁风载路治淳。先生意态何远，太古须眉自真。为祝从今不老，满城桃李长春。
海中岛	劳之辨	海中岛，各一方。耳无帝，目无王。古若兹，况汉唐。胜国末，郑寇强。踞其壤，恣跳梁。乘潮汐，驾帆樯。肆扰掠，毒闽疆。皇赫怒，整斧斨。命楼船，下扶桑。寇日蹙，乃求降。陬兼澨，梯且航。置郡县，破天荒。贡皮币，赋蔗糖。销兵气，日月光。
台湾杂咏	劳之辨	春盘绿玉荐西瓜，未腊先看柳长芽。地尽日南天气早，梅花纔放见荷花。
台湾杂咏	劳之辨	酿蜜波罗摘露香，倾来椰酒白于浆。相逢歧路无他赠，手捧槟榔劝客尝。
曹仁宪谨荣寿两韵体，二首之一	吴得彰	古调琴弹施政广，涂歌里咏口为碑。万家甘雨万家想，一邑惠风一邑思。丝绣平原新气象，图传洛邑旧英耆。今朝且喜长生享，檀板金樽介寿眉。
曹仁宪谨荣寿两韵体，二首之二	吴得彰	吏治群推清且肃，还将雅化及群英。孝经课诵童骑竹，小学刊施士辟荆。已把金针施教育，尤将玉尺就裁成。吾侪拜手赓多福，一缕心香达堑城。
题黄玉圃巡使台阳花果图	吴王坦	尔雅自姬公，搜讨穷大块。后有山海经，所言同志怪。荒略何从稽，于说亦荑稗。乃知天地间，赋形各万派。若非域外游，直犹等聋聩。巡方绣衣行，几及扶桑界。东溟凌沧波，惊涛历澎湃。既至振纪纲，问民轸病瘵。闻见往往殊，耳目为一快。其中植物繁，罗列登市卖。五色烂然陈，厥状难尽话。细文如锦章，粗文如方罫。枝叶非寻常，异味皆可嘬。召工写此图，摹仿在公廨。碧绿与丹朱，肖真事挥洒。称名复辨种，按之悉能解。我生里閈间，未得广行迈。多识惭古人，拘墟徒自絓。晴窗试展看，意旷若脱械。虚名玷使星，愿无远弗届。
题黄玉圃巡使台阳花果图绝句，二首之一【花果图】	吴王坦	少许猊床侍释迦，一家眷属见昙花。遥知使节风清候，携得金茎洒异葩。
题黄玉圃巡使台阳花果图绝句，二首之二【花果图】	吴王坦	珍果图来命画师，拈花又写佛前枝。窗明几净清茶供，绝胜黄金铸象时。（吴福助编校）※
曹仁宪谨荣寿七言截句，四首之一	吴阶青	天朝雨露得呼嵩，耆寿应从保乂中。自是万年君子德，鸣鸠一什带来风。
曹仁宪谨荣寿七言截句，四首之二	吴阶青	鸿钧淑气又生申，东洛衣冠第一人。为想当年图九老，耆英待此话重新。
曹仁宪谨荣寿七言截句，四首之三	吴阶青	理学闽南自洛传，学庸成序届行年。如今眼政知多暇，一瓣心香在昔贤。
曹仁宪谨荣寿七言截句，四首之四	吴阶青	奏绩闽邦控上头，井田学校两兼优。凤山棠茇淡江黍，衣食万家遍唱筹。
别澎湖十六韵	周于仁	行年将六十，三仕到澎阳。海国东南峤，星经牛女乡。天悬青共远，水接碧同长。飓发疑雷吼，沙飞似雾茫。有时奔万马，无计卧双樯。风景虽多别，民情却甚良。勤耕蓣作饭，俭用布为裳。麦稻还须籴，豆麻尚可粮。黍黄村火密，草绿讼庭荒。柴户何尝闭，蒲鞭不用扬。官闲惟啸月，民乐可烹羊。窃禄亦云久，留名敢谓芳。光阴飞石火，花甲变星霜。将别还延伫，思归欲束装。群黎虽祖饯，一苇早轻杭。暂息鹭州地，追怀赋短章。
曹仁宪谨荣寿五言排律一首	周承敬	今日共称觥，当年赋鹿鸣。雄才挥笔阵，弱冠拔茅征。北阙蒲轮逮，南陬竹马迎。官方鳌岫着，宦迹凤山呈。会展交衢骥，旋迁出谷莺。紫陵飞舄至，淡水旧弦更。时雨随车澍，春风满座生。虚堂悬镜朗，片玉贮壶清。鹿洞规频训，鸿都字细评。卧碑齐士肄，停讼课农耕，政类屯田佛，人原洛社英。岁星符出丙，巴曲谱长庚。宽惠能滋福，廉勤不爱名，南山开寿域，东阁订诗盟。晋爵黄钟叩，摛词寸莛轻。有邦烝至治，大化普无声。郦菊他年饮，园葵此度倾。登龙怀御李，司马幸瞻荆。妙手栽花遍，天庥戬榖赓。弧辉宜久照，松柏重莼羮。
初夏燕集	周日灿	日月无停轨，芳时最难留。人生当为欢，慽慽复焉求。幸有芳尊在，旷然涤繁忧。熏风被广陌，兰茝散林邱。凫鷖何处来，唼唼鸣沙洲。叹我羽翼短，飘颻莫与俦。长歌沧海外，知我共绸缪。
留题诸罗十一番社	周芬斗	秀色罗山列画屏，男生聪慧女娉婷。三苞竹韵琴堂化，管领熏风动舜廷。
留题诸罗十一番社	周芬斗	柴里烟光映水沙，穰穰妇子咏年华。尖山泉引禾田腴，更绕芳洲种落花。
留题诸罗十一番社	周芬斗	虎溪中路渡盈盈，螺黛东西隔岸横。他里郁葱来紫雾，共沾雨露享升平。
留题诸罗十一番社	周芬斗	慕义驯良首打猫，我来三岁息喧嚣。肩舆绝迹官音谙，踏月清歌度洞箫。
留题诸罗十一番社	周芬斗	十八重溪外九重，山环水复草蒙茸。既和族类臻饶裕，秫酒清过汉酿浓。
留题诸罗十一番社	周芬斗	袖箐飞镖健卒张，长官白马驭驯良。家家小圃林阴护，一亩桄榔一草堂。
留题诸罗十一番社	周芬斗	新社溪街花六开，一湾水月共楼台。夕阳芳草双双渡，式好同舟共济来。
留题诸罗十一番社	周芬斗	武垄盘社凤冈中，瓞衍芋匏韭本丰。十里蒲仑渡浏浏，一犁嵌顶雨蒙蒙。
留题诸罗十一番社	周芬斗	濑清走马到萧篱，芒仔芒分茄茇支。换得内优解鹿脯，稻香蔗蜜厌唐师。
留题诸罗十一番社	周芬斗	烟火村墟入内山，相逢傀儡慎防闲。舆谋莫献原田膴，三浦云封一任闲。
留题诸罗十一番社	周芬斗	东围西社浑桃津，后旺瓜麻种海滨。百里裹粮漫远佃，槟榔千树赛千囷。
干豆门苦雨，二首之一【关渡门	周钟瑄	无赖阴云拂地垂，客愁如绪一丝丝。那堪更向秋风里，卧听黄梅细雨时。
干豆门苦雨，二首之二【关渡门	周钟瑄	蛮烟如雾复如云，缕缕连江幛夕曛。犹喜长风能破浪，千山猿啸雨中闻。
吞霄观海	周钟瑄	浩渺无因溯去程，仙槎客泛正须评。轻浮一粒须弥小，包括恒河色界清。世外形骸杯可渡，空中楼阁气嘘成。情知观海难为水，更有红轮向此生。
望玉山	周钟瑄	晓岚高卷日初生，一片晴光照眼明。积雪不消三伏后，层冰常讶四时成。疑他匹练非吴市，遮莫胥涛向越城。大璞已教天地凿，山灵稳卧不须惊。
番戏，五首之一	周钟瑄	蛮姬两两斗新妆，蹀躠花阴学舞娘。珍重一天明月夜，春来底事为人忙。
番戏，五首之二	周钟瑄	不抡檀板不吹笙，一点钲声一队行。气味何如初中酒，山花翠羽鬓边横。
番戏，五首之三	周钟瑄	联翩把袖自歌呼，别样风流绝世无。番调可知输白雪，也应不似泼寒胡。
番戏，五首之四	周钟瑄	野气森森欲曙天，维摩新病未成眠。空余无限罗伽女，乱把天花散舞筵。
番戏，五首之五	周钟瑄	一曲蛮歌酒一卮，使君那惜醉淋漓。但令风物关王会，我欲从今学画师。
登八里坌山远眺	周钟瑄	褰裳直踞千峰上，万里苍茫一色同。远目但余天贴水，近闻惟觉浪号风。巨鳌有首低擎地，瘴雨无根直幔空。寂寞斗牛谁再犯，好将消息问严公。
台湾纪巡诗【台湾杂咏百首】，五十八首之二	夏之芳	节旄高插引晴岚，人拥花骢弛辔衔。拜罢耆童回道左，纷来朱履又青衫。
台湾纪巡诗【台湾杂咏百首】，五十八首之三	夏之芳	野田晴晓碧天空，地指扶桑东复东。赤嵌城边云散彩，拓开海日一轮红。
台湾纪巡诗【台湾杂咏百首】，五十八首之四	夏之芳	负暄童叟爱冬温，红稻成堆拥荜门。桐竹周遭鸡犬静，教人历历认花村。
台湾纪巡诗【台湾杂咏百首】，五十八首之九	夏之芳	不须挑逗苦劳心，竹片沿丝巧作琴。远韵低微传齿颊，依稀私语夜来深。
台湾纪巡诗【台湾杂咏百首】，五十八首之十一	夏之芳	杵臼轻敲似远砧，小鬟三五夜深深。可怜时办晨炊米，云磬霜钟咽竹林。
台湾纪巡诗【台湾杂咏百首】，五十八首之十三	夏之芳	虚滩水落涨沙泥，南北中分虎尾溪。一带草荒村舍少，年来新集有烝黎。
台湾纪巡诗【台湾杂咏百首】，五十八首之十七	夏之芳	诸峰攒集黛螺青，玉岭如银色独莹。展拓晴云千万里，插天一幅水晶屏。
台湾纪巡诗【台湾杂咏百首】，五十八首之十八	夏之芳	莽葛轻便破碧沙，弄潮如戏语喧哗。依稀佛子乘杯渡，彷佛仙翁泛海槎。
台湾纪巡诗【台湾杂咏百首】，五十八首之二十四	夏之芳	二林迤逦接三林，淡水濴洄咸水深。极目沧波浮海市，一拳真欲笑蹄涔。
台湾纪巡诗【台湾杂咏百首】，五十八首之二十九	夏之芳	龟蛇对峙锁孤城，形势空传统领营。不筑埤头筑海口，为怜安土重纷更。
台湾纪巡诗【台湾杂咏百首】，五十八首之三十	夏之芳	打鼓山头石罅开，悬崖倒拍海潮回。雷声鼎沸浮空翠，万里风樯认影来。
台湾纪巡诗【台湾杂咏百首】，五十八首之三十二	夏之芳	仙山缥渺暗斜曛，石上棋枰旧印纹。沙马矶头人罕到，烂柯樵子话烟云。
台湾纪巡诗【台湾杂咏百首】，五十八首之三十六	夏之芳	八社丁徭力渐纾，番娘饷税早捐除。只今宵昼辛勤处，谨护官家十万储。
秩满留别台阳，四首之一	夏瑚	兢兢捧檄渡瀛堧，风物台阳别有天。面海背山成泽国，高陂低岸遍腴田。风淳俗是觚初破，吏拙官同磨在旋。三载簿书劳梦寐，搴帘卧理愧前贤。
秩满留别台阳，四首之二	夏瑚	欲步芳型作宰难，因时敷治称心安。宏施大造陶钧力，曲体民生妇子欢。断狱若神惭铁岭，澄怀似水愧清端。他年倘谱循良传，敢信微名取次刊。
秩满留别台阳，四首之三	夏瑚	何期小草忽增妍，厚沐滋培达九天。百里政惭书上考，六条计忝附官联。烟销海国鲲鲸岛，日丽皇途騄駬鞭。敢拟香山留别句，皇恩只许驻三年。
秩满留别台阳，四首之四	夏瑚	一行作吏素硜硜，宠辱于中两不惊。抚字催科从吏议，茧丝保障待公评。别无恋栈心难白，祇有衔恩志欲鸣。计日扬帆趋北阙，回瞻鹿耳不胜情。
送孙武水之台湾	姜晨熙	羡门居士人中豪，雕龙妙手鑱双毫。元音击拊鸣钟鼗，才思鹊起冠英髦。吴越盘敦推孙鼛，偶携竹笠披征袍。残书万卷奚奴挑，无诸城下秋萧骚。客窗冷破西风号，猖狂忽慕乘桴逃。径思跨海钓灵鳌，笔床蹴寄彭泽陶。邻鸡攘割挥牛刀，向我作别意忉忉。离亭握手开芳醪，海乡滋味脍鱼魛。玉觥交错余贪饕，追欢更卜焚兰膏。阄题射覆白战鏖，齐楚盟会联滕曹。酣歌各客乡音操，送君此去纵游遨。厦门东望桅樯高，拍天白浪流滔滔。蒲帆十幅驾渔舠，赤鲸欲起吼蒲牢。铁板沙涨水三篙，鹿耳门迥风飕颾。海蛮互市声喧嘈，碧眼番贾来红毛。金汤七里雄城壕，海氛久靖弓垂櫜。土垣编竹都葸簩，蒙茸瘴岭豺虎噑。民居栉比茅索綯，潮田种作无灾涝。番童赤足腰束绦，腾空捷足如猿猱。口啖生畜何腥臊，蚌灯燃火鱼膏熬。春风二月柔丝缫，踏歌游女弹胡槽。垆头劝饮倾葡萄，蛮乡风俗原淫惂。看君教化奏琳璈，朱门抵掌谈嚣嚣。殊方问俗及豚羔，海隅鸿雁无哀嗷。青油帐底醉醄醄，仰天狂叫首频搔。男儿岂仅终蓬蒿，尘胎会见解天弢。蓬瀛路近山周遭，神仙宗伯访卢敖。鲲鹏变化将翔翱，旗常勋业符伊咎。即今宝剑龙光韬，凌霄志气君毋挠。穷途笑我吠狂獒，石田耕徧徒劳劳。一编敢说诗名叨，绝交书莫拟山涛。他年共尔归江皋，称觞各捧瑶池桃。
海会寺	娄广	此地当年拟馆娃，蜃楼海市霸图赊。王孙已去遗芳草，宫院谁来扫落花。歌管声沈闻贝叶，舞衫采彻现袈裟。我非佞佛闲随喜，喜见梯航属一家。
望洋	孙元衡	望望残春生事微，金门厦门多夕晖。乱山断处天应尽，一发穷时鸟不飞。潮汐东西游子路，嶕沙开阖水军威。奚囊万里复何有，未典年来两赐衣。
乙酉（1705）三月十七夜渡海遇飓天晓觅澎湖不得回西北帆屡濒于危作歌以纪其事	孙元衡	羲和鞭日日已西，金门理楫乌鹊栖。满张云帆夜济海，天吴镇静无纤翳。东方蟾蜍照颜色，高低万顷黄琉璃。飞廉倏来海若怒，颓飙鼓锐喧鲸鲵。南箕簸扬北斗乱，马衔罔象随蛟犀。暴骇铿訇两耳裂，金甲格斗交鼓鼙。倒悬不解云动席，宛有异物来诃诋。伏艎僮仆呕欲死，胆汁沥尽挛腰脐。长夜漫漫半人鬼，舵楼一唱疑天鸡。阿班眩睫痿筋力，出海环珓频难稽。不见澎湖见飞鸟，飞鸟已没山转迷。旁罗子午晷度错，陷身异域同酸嘶。况闻北嶕沙似铁，误尔触之为粉齑。回帆北向岂得已，失所犹作中原泥。浪锋舂汉鷁首立，下漩涡臼高桅低。怒涛汹溅顶踵湿，悔不脱壳为凫鷖。此事但蒙神鬼力，窅然大地真浮稊。翠华南幸公卿集，从臣旧识咸金闺。挂冠神武踪已迈，愿乞骸骨还山溪。读书有儿织有妻，春深烟雨把锄犁。
危舟得泊晚饭书怀	孙元衡	大海狂澜惊转舵，金山到似解重围。此生不道有来日，欲往何如成独归。粗粝儒餐初定痛，萧疏旅鬓忽知非。百年好是双行脚，梦绕湖山旧翠微。
海波夜动焰如流火天黑弥漫亦奇观也	孙元衡	乱若春灯远度萤，坐看光怪满沧溟。天风吹却半边月，波水杳然无数星。是色是空迷住着，非仙非鬼照青荧。夜珠十斛谁拋得，欲掬微闻龙气腥。
黑水沟有序	孙元衡	气势不容陈茂骂，奔腾难着谢安吟。十洲遍历横洋险，百谷同归弱水沉。黔浪隐樯天在臼，神光涌棹日当心。方知浑沌无终极，不省人间变古今。
抵澎湖澳	孙元衡	孤岛如梯一苇航，情怀跋扈兴相羊。身随云鸟投清墈，夜鼓天风过黑洋。翠蟹胎鱼堪入馔，竹湾花屿有飞觞。此间未是埋忧地，贯月浮槎正渺茫。
抵台湾，二首之一	孙元衡	八幅征帆落远空，苍龙衔烛晚波红。洲前竹树疑归后，天外云山似梦中。鹿耳荡缨分左路，鲲身沙线利南风。书名纸尾知无补，着得诗筒与钓筒。
抵台湾，二首之二	孙元衡	浪言矢志在澄清，博得天涯汗漫行。山势北盘乌鬼渡，潮声南吼赤嵌城。眼明象外三千界，肠转人间十二更。我与苏髯同不恨，兹游奇绝冠平生。
晓起漫成	孙元衡	百瓮余齑禄料贫，闲阶散步不沾尘。如哀如诉车音远，相唤相呼角语频。舞影日翻沙燕乳，细香风袅树兰春。年来绝塞烽烟惯，博得沧洲耳目新。
晚眺	孙元衡	他乡莫望远，独立况黄昏。落日鎔天海，归舟刺岛亹。鷾鸸无缓翦，鱼虎不空翻。此际忘机者，心情孰与论。
咏荔枝，二首之一	孙元衡	颇怪繁星谪软尘，筠笼将出故鲜新。味含仙意空南国，姿近天然是美人。丹罽潜胎珠玓瓅，脂肤满绽玉精神。一时唤起狂奴兴，万事灰心渡海身。
咏荔枝，二首之二	孙元衡	不受盐欺与蜜侵，骚人新摘自沉吟。轻红照肉白凝齿，芳气袭魂寒沁心。笑后左车生小愠，望中飞骑更相寻。南杨粗丑北卢拙，回避頳珠出宝林。
病后书怀寄筱岫	孙元衡	病余秋气总阴森，一卷庄骚苦竹林。海日斜时潮水阔，山风起处瘴云深。偶从甘蔗逢佳境，忽见芭蕉赋卷心。消受短檠人静后，守宫轧轧草虫吟。
中秋夜对月【中秋赏月】	孙元衡	海阔偏宜月，天南不觉秋。自怜家尚在，甘与梦同游。香瘴潜浮桂，狂潮欲上楼。一杯乡国酒，休为看花留。
食槟榔有感【槟榔】，二首之一	孙元衡	竹节棕根自一丛，连林椰子判雌雄。醉醒饥饱浑无赖，未必于人有四功。
食槟榔有感【槟榔】，二首之二	孙元衡	扶留藤脆香能久，古贲灰匀色更娇。人到称翁休更食，衰颜无处着红潮。
诸罗县即事	孙元衡	龟佛山前八掌舒，雕题绝国展皇舆。木城新建烦酋长，官廨粗营似客居。北向夷巢环瘴海，西偏估舶就牛车。嗟余惯睹殊方俗，铅椠随身可自如。
过他里雾，二首之一	孙元衡	翠竹阴阴散犬羊，蛮儿结屋小如箱。年来不用愁兵马，海外青山尽大唐。
过他里雾，二首之二	孙元衡	旧有唐人三两家，家家竹径自回斜，小堂盖瓦窗明纸，门外槟榔新作花。
大武郡登高	孙元衡	过海重行五百里，到山更上一层台。地留归路还非客，秋在中原不用哀。霜叶似花何处有，瘴云泼墨几时开。固应未落诗人手，判却鸿荒待后来。
还过他里雾	孙元衡	林黑涧逾响，天青山更高。诸蕃能跽拜，前队肃弓刀。卧簟惟功狗，喧枝尽伯劳。不因程计日，待猎看风毛。
铁线桥村市	孙元衡	聚落鱼盐市，通衢负贩居。潮头低窄港，桥背受轻车。伐蔗饭牛足，诛茅煅蛎余。青橙与霜橘，味苦代新蔬。
返署	孙元衡	十日山中咏采薇，万山回首尚依稀。满城鸟语秋多暖，小院兰香人独归。生硬吏胥铺印席，疏慵僮仆启书帏。开樽不道登临事，唱出新诗兴欲飞。
感物候	孙元衡	客久澹无欲，无鹊非所望。断我近音信，无雁成两伤。燕骄不肯蛰，仲冬来草堂。菊以玉为蕊，榴如琴有房。傍帷鸣蝘蜓，依户守蛈蟷。宵深一叶堕，十月天微凉。寄言闺中子，毋念我衣裳。
飓风歌	孙元衡	九瀛怪事生微茫，瘴母含胎飓母长。虹篷出水势倾堕，云车翼日争回翔。须弥山下风轮张，狞悍熛怒天为盲。塕然于扶桑之木末，吞吐夫天池之巨洋。訇哮簸荡鼓神力，不崇朝而周回于裸人之绝国黑齿之穷乡。风劦风孛颫风夬无不有，一一堁堀尘飞扬。突如神兵交万马，崩若秦家天地瓦。颴飍起中央，沙砾尽飘洒。鳌身贔屭拄坤轴，羲毂轩轩欲回輠。怒鲸张齿鹏奋飞，涸鳞陆死盐田肥。嗟哉，元龟入壳避武威，伏虫尽蹂躏，植物将谁依，东门大鸟何时归。我闻山头磐石坠海水，夔鼓轰腾五百里。战舸连樯吹上山，乖龙罔象迫迁徙，万人牵之返于沚。呜乎，海田幻化良如此。又有麒麟之飓火为妖，风屯风屯爚爚如焚烧。黄发遗民一再见，阖门坚壁逃蒸熇。青青者黄黄者黑，死海破块山枯焦。飞廉狂痴肆其虐，祝融表里夫谁要。帝天不下听，仰首空云霄，举笔用纪其事为长谣。昨者估客归，为言落漈事。遭此四面风，淜滂无由避。连山波合远埋空，涌嶂划开惊裂地。木龙冥郁叫幽泉，桅不胜帆柁出位。闪闪异物来告凶，鬼蝶千群下窥伺。赤蛇逆浪掉两头，白鸟掠人鼓双翅。天妃神杖椎老蛟，攘臂登樯叱魔祟。事急矣划水求仙，披发执箸虚摇船。牛马其身蹄其手，口衔珠勒加鞍鞯。雷霆一震黄麻宣，金鸡放赦天所怜。扶欹尽仗六丁力，中原一发投苍烟。芒刺在背钳在口，自量归渡霜盈颠。为举一杯酹南斗，胡为乎职司喉舌而箕张其口。圣人御极不鸣条，噫此厉气焉能久。雄兮雌兮理则均，强为区别楚人狃。花信何妨廿有四，扶摇不碍万盈九。动物神功齐雨暘，南风熏兮愠何有。愿箕察所好，刚柔用其中，戢威自艾安尔宫，三年不波，万国来同。吾将查乘贯月，历四荒八极，徜徉而东。
裸人丛笑篇，十五首之一	孙元衡	皇威慑海若，崩角革顽凶。昔从倭鬼役，今为王者农。酋长加以冠，族类裸其躬。震惊鞭挞力，嬉戏刀剑锋。台郎出守罗星宿，云是大唐王与公。五十二区山百重，南极蜈蜞北鸡笼。浑沌不凿天年终。
裸人丛笑篇，十五首之二	孙元衡	卫鬤缦靡草，髟截髽如植竿。独竦兕廌立，两岐羱角端。不簪亦不弁，杂卉翼以翰。谓当祝发从瓯骆，尔胡不髡能自完。
裸人丛笑篇，十五首之三	孙元衡	凿囷贯竹皮，括轮象日月兮卫其身，圆景双担色若银。我闻无肠之东聂耳国，趋走捧持犹捧珍，又云一耳为衾一为茵。非其苗裔强相效，呜乎坎德胡不辰。
裸人丛笑篇，十五首之四	孙元衡	齿耳夫何以皓为，又奚取于渍汁而漆颐。厉骨辟秽芳其脂，墨氏毋宁悲染丝。
裸人丛笑篇，十五首之五	孙元衡	倒悬覆脏，如絷羵羊。织竹为笟，约肚束肠。行奔登跃，食少力强。蜂壶猿臂，逐鹿逾冈。将刀断之，挽手上堂。为语楚宫休饿死，盍习此术媚其王。
裸人丛笑篇，十五首之六	孙元衡	短布无长缝，尚玄戒施缟。桶裙本陋制，不异蛮犵狫。狫蛮凿齿丧其亲，尔蛮凿齿媾其姻。杂俗殊风仁不仁。
裸人丛笑篇，十五首之七	孙元衡	管承鼻息扬箫音，筠亚齿隙调琴心。女儿别居椰子林，雄鸣雌和终凡禽。不顾爷娘回面哭，生男赘夫老而独。但知生女耀门楣，高者为山下者谷。猫女腻新相斗妍，醉歌跳舞惊鸿翩。酋长朝来易版籍，东家麻达西家仙。
裸人丛笑篇，十五首之八	孙元衡	接飞轶走，纵行横施。绣肌雕腋，勇者是仪。龟文蝉翼，蒙表贯肢。背展雕鹗，胸狞豹螭。跳脱臂焊，璎珞项披，蠢然身首犁霝鬼尸。
裸人丛笑篇，十五首之九	孙元衡	海山宜鹿，依于朴樕。麌麌呦呦，群行野伏。诸蕃即之，长鈚劲箙。毒狦横噬，倍于杀戮。凭藉商手赋公局，获车既倾壑有欲。奔狧食何苦辛，直朵颐于刖蹄而剖腹。
裸人丛笑篇，十五首之十	孙元衡	尔之生也，悬刀代弧。尔之壮也，畜犬为徒。柔筌以卧肉以脯，纵横猛气凌殷虞。奋狋犬力不可呼，争先奚翅当百夫。功多齿钝弃匪辜，日暮累累暤路隅。
裸人丛笑篇，十五首之十一	孙元衡	虎山可深入，傀儡难暂逢。不竞人肉竞人首，歼首委肉于豝豵。惊禽飞，骇兽走，腰下血模糊，诸番起相寿。
裸人丛笑篇，十五首之十二	孙元衡	崩泉下涧三尺波，女儿没水如群鹅。中官投药山之阿，至今仙气留云窝。生男洗涤意非它，无挛无靡无沈疴。他日纵浪有勋业，为鲸为鲤为蛟鼍。
裸人丛笑篇，十五首之十三	孙元衡	鼍鼓轰林人野哭，举尸焮炙昲以燠。蝇蚋不敢侵，蝼蚁漫相逐。埋骨无期雨颓屋，安置鬼牛与鬼鹿。鬼残日夜伤幽独。
裸人丛笑篇，十五首之十四	孙元衡	金人窜伏来海滨，五世十世为天民。花开省识唐虞春，阡陌杂作如无人。披草戴笠，钳口合唇，道路以目，爰契天真。华人侮之默不嗔，秫粒如豆萁如薪。
裸人丛笑篇，十五首之十五	孙元衡	群嚼玉英粲，霝鬼醁为氤氲。屏玉齐三事，而狄康不闻。准身准口量余粟，一榼一瓢万事足。蚩蚩恍似无怀民，白刃酣交醒觳觫。
春兴，六首之三	孙元衡	北阙南乡思不禁，拋将身事任浮沉。宦情老隔鲲鹏路，归梦遥逢睍睆音。槛外花光红露满，门前春气碧云深。忘机习静饶生意，叶叶甘蕉展故林。
春兴，六首之五	孙元衡	门有烟波屋有林，笥无华衮橐无金。芳春逸兴花同发，永夜遥情月共沉。鹦鹉螺前开笑口，蠹鱼编里问初心。散人乞得闲官职，天外应须着冷吟。
春兴，六首之六	孙元衡	宜雨宜晴三月闲，朝登岛屿暮沙湾。嘘云睨日千金缕，腹海边天两碧环。林下学占争唤鸟，槛边闲译最深山。一生心折陶元亮，止酒篇从此际删。
赤嵌城	孙元衡	石楼盘百级，涌出似孤城。下岸临沧海，依然禾黍生。
海外惊霜叱雪无复寒林可观秋日行经木冈山下白茅作花宛如朔雪晨霜足补山川所不逮率简澄庵宋明府【率简澄庵宋明府】	孙元衡	茫茫宿莽本荒涂，行到瀛南胜画图。夹路霜华随野阔，到山雪色共云铺。风微灞岸飘杨柳，月淡江天冷荻芦。黄犊一声三榼酒，海邦秋兴未全无。
重九日偶题【九日】【刺球花】【消息花】	孙元衡	黄菊难寻处士家，也无枫叶受霜华。海东秋思知多少，为问墙边消息花。
遣兴，二首之一	孙元衡	齿颊添香生酒晕，槟榔古贲佐扶留。青青盛向金柈小，拾翠佳人减却愁。
遣兴，二首之二	孙元衡	玻璃浓露艳幽光，郑宅春芽斗粉枪。白嫩蛎房调最滑，绿肥龙虱细生香。
赠海客	孙元衡	头白不须怜，安居已是仙。闲门迟过鸟，孤屿得遥天。潮视盈亏月，风随顺逆船。此中堪玩世，知有太平年。
听海客言寄嘲北庄友人	孙元衡	道是求仙历险艰，半思利涉半跻攀。千条岐路迷银矿，一片晴云想玉山。贪挹龙涎乘莽葛，竞驱墨豹逐蜂蛮。非关海客谈言妄，纵到瀛洲未肯闲。
秋日杂诗，二十首之二	孙元衡	八月浑如夏，冰纹枕簟斜。渴虹淹溽暑，毒雾莽风沙。破梦无名鸟，伤心未见花。自怜情漫浪，更拟着浮槎。
秋日杂诗，二十首之三	孙元衡	西偏惟落日，东向一烟峦。不爽针盘路，无形铁板关。鱼舠纷似叶，战舸静如山。深隐成安宅，毋忧海国顽。
秋日杂诗，二十首之五	孙元衡	亦有奇情在，都疑梦里逢。潮生惊战鼓，日尽骇边烽。挟火麒麟飓，摧云傀儡锋。秋容何处好，千里木芙蓉。
秋日杂诗，二十首之六	孙元衡	诸番多窟宅，深就瘴云安。竹坞疑熊馆，茅居结马鞍。山荒朝猎豹，田熟夜防獾。此是羲皇上，文身似羽翰。
秋日杂诗，二十首之七	孙元衡	信此飘零眼，浮观别异同。四时无正候，百物有奇功。版籍翻稽妇，蛮村浑贱翁。糟醨聊可啜，应笑学郫筒。
秋日杂诗，二十首之九	孙元衡	海国多新意，生涯自不贫。清流环靛户，白水散令人。零露龙嘘漐，油云蜃积鳞。所嗟铅椠客，风俗未相亲。
秋日杂诗，二十首之十	孙元衡	殊方今乐国，襁负自成邻。饧酿酬田祖，蛮讴赛水神。蓣苗田鹿喜，蔗叶野牛驯。经术能师古，豳风属此人。
秋日杂诗，二十首之十一	孙元衡	秋雨滋篔箨，凄风养秀葽。醍醐闲伴少，榔枥野情遥。毂击煎饧灶，樯维煅蛎窑。喧嚣那可息，猿鹤漫相招。
秋日杂诗，二十首之十三	孙元衡	物情殊熳烂，问俗竟何如。乐事喧鼍鼓，哀音转犊车。番荒逃火鹿，海熟上潮鱼。生理无妨陋，安恬可瑟居。
秋日杂诗，二十首之十五	孙元衡	欲补虫鱼注，徒多玩物情。文禽悬羽息，沙蟹寄螺生。守拙蠨蛸隐，争雄蜥蜴鸣。大都观变化，蠢蠢只空名。
秋日杂诗，二十首之十七	孙元衡	秋宵常独坐，宜树漫相招。积水光摇动，连天气郁陶。蝠飞迎月露，鸡唱逐风潮。引领还空舍，余生本寂寥。
秋日杂诗，二十首之二十	孙元衡	回首平生事，心将迹并奇。溯江曾学懒，入海为求诗。云水交相适，鱼龙两不疑。还舟无处觅，大火又西驰。
海市清言	孙元衡	白沙洲软长莓苔，盖屋青林不用栽。两乳燕投孤垒宿，四时花共一瓶开。巧人西域营工到，估舶东吴载酒来。解语鹦哥成五色，更无鸟译费疑猜。
羞草，三首之一	孙元衡	草木多情似有之，叶憎人触避人嗤。也知指佞曾无补，试问含羞却为谁。
波罗蜜	孙元衡	波罗门下树亭亭，香蜜成房子更馨。解是西来真善果，十方供俸佛头青。
凤梨【黄梨】	孙元衡	翠叶葳蕤羽翼奇，绛文黄质凤来仪。作甘应似籦笼实，入骨寒香抱一枝。
香果【菩提果】	孙元衡	但有繁须开烂熳，曾无轻片见摧残。海天春色谁拘管，封奏东皇蜡一丸。
羡子【番檨】【檨子】	孙元衡	千章夏木布浓阴，望里累累羡子林。莫当黄柑持抵鹊，来时佛国重如金。
刺桐花【刺桐】，二首之一	孙元衡	春色烧空到海涯，柳营绕遍又山家。昆仑霞吐千层艳，华岳莲开十丈花。
刺桐花【刺桐】，二首之二	孙元衡	百朵红蕉簇一枝，偶然着叶也相宜。烟笼绛羽鹦哥舞，信是春城火树奇。
茉莉【茉莉花】【番茉莉】，三首之一	孙元衡	名花闻道出南荒，亲到南天闻妙香。弟是素馨兄是菊，澹烟如水月如霜。
茉莉【茉莉花】【番茉莉】，三首之二	孙元衡	佳人小立画廊西，纨扇迎风手自携。雪瓣恐教蝉翼重，缦华应遣凤头低。
茉莉【茉莉花】【番茉莉】，三首之三	孙元衡	却月盆中向晚芳，瑶台谁与散天香。残魂消尽同禅寂，不觉琼花在枕傍。
蝴蝶花树【金丝蝴蝶】	孙元衡	流宕春光烂熳枝，翩翻似醉更疑痴。家家一树锦蝴蝶，是梦是花人不知。
昙花	孙元衡	一丛优钵昙花好，移得西天小本来。日色烟光浮紫气，凌空谁为筑瑶台。
午时梅	孙元衡	葵叶梅英并可夸，枝枝绛雪受风斜。道人不语先天事，开落庭前子午花。
月下香	孙元衡	风引清芬暗里来，素花隐约傍莓苔。贪迎月露飘香满，更领蟾蜍死魄开。
迎年菊	孙元衡	寒花老圃结绸缪，翠羽金茎紫焰浮。酒借茱萸迎柏叶，诗将秋思赴春愁。
暮春郊行率尔有作	孙元衡	三春万事都如梦，今日行春客思赊。好雨偏能苏病骨，凉风似解逐轻车。山中渐长鱼苗水，溪上新开龙爪花。拂地榕须遮户竹，黄鹂应恋野人家。
新妇啼	孙元衡	泔鱼未学易牙方，软玉销为水碧浆。厨下却怜三日妇，羹汤难与小姑尝。
飞藉鱼	孙元衡	入海微禽能变化，秋来巢燕已为鱼。翻飞应悔留双翦，误学灯蛾赴火渔。
鹦哥鱼	孙元衡	朱施鸟喙翠成襦，陆困樊笼水厄罛。信是知名无隐法，曾闻真腊有浮胡。
翠蟹	孙元衡	嗜蟹何当只自谋，难凭此味悦监州。双螯独抱炎洲翠，吕亢图中未解收。
渔家口号【鬼蟹】	孙元衡	家在蚝山蜃气开，鲸潮初定鲎帆来。虎鲨鬼蟹纷无数，就里难求蛤蚌胎。
留滞海外倏逾三载追维所历不无慨焉【留滞海外倏逾三载追维所历不无慨焉】，四首之一	孙元衡	海东郡邑祇粗安，鼎立三区一岛盘。蛮嶂高低云亦险，鲸潮咫尺路方难。流光淡宕同鲛室，气味酸寒似橘官。御暴应难凭只手，戈船铁骑尽桓桓。
留滞海外倏逾三载追维所历不无慨焉【留滞海外倏逾三载追维所历不无慨焉】，四首之三	孙元衡	推挤不去已三年，千首诗拋海一边。初到似逋还似谪，即今疑幻却疑仙。后车何处无前辙，大国由来是小鲜。疏懒不愁鱼鸟笑，刺桐城里得安眠。＆＆452。
留滞海外倏逾三载追维所历不无慨焉【留滞海外倏逾三载追维所历不无慨焉】，四首之四	孙元衡	学得散人工散法，簿书拋却野情多。不经意得花前句，微有情调醉后歌。观水虫鱼增注脚，志山鸟兽费遮罗。丛谈就俚辞雕饰，未似张骞说泛河。
澄庵宋明府于法华寺左新构草亭落成立秋之二日陪济庵寅长偕亦远张明府闲集其上【法华寺左新构草亭落成】	孙元衡	绿野轩车得偶停，沧溟踪迹几浮萍。香飘古寺昙花见，秋到闲园蝶梦醒。自有醉翁能载酒，不妨喜雨更名亭。应芟恶竹斜添槛，收取冈山百丈青。
病中，四首之二	孙元衡	物态浮观物理沉，瘴山浅历瘴云深。四时气有三时夏，一日风生半日阴。海外自知坚道念，病余不觉长禅心。大通中散无由觅，九钥应难炼紫金。
病中，四首之四	孙元衡	几日淹留似醉乡，今来小愈坐胡床。羹调玉糁桄榔软，茶煮龙团榄香。糕字题成教女婢，纸鸢画就走儿郎。此翁得丧无何有，炙背扶人傍短墙。
闲游羡子园林【陈氏别墅】【游檨子园林】	孙元衡	杪秋似初夏，和风正轻靡。从游四五人，出郭二三里。细路入幽篁，平沙渡寒沚。羡木行行直，崇冈面面起。故叶凌冬青，新枝垂暮紫。茅店阒无人，远望洵足美。门前百尺阴，荫此一溪水。
周济庵招同张尔介重集梦蝶草亭【重集梦蝶草亭】	孙元衡	桄榔围古寺，故境野情迷。绕槛寒流细，排云碧笋齐。尘清花弄色，市远鸟闲啼。曾作诗中画，山僧问旧题。
冬日草堂漫兴，三首之二	孙元衡	杯泛寒姿菊有英，燕飞蝶舞似春城。山椒子结金铃小，调出香螺软玉羹。
冬日草堂漫兴，三首之三	孙元衡	烹茶方法教儿僮，蟹眼潜听火候工。汲取竹林僧舍水，雨芽来自大王峰。
买舟	孙元衡	三宿能无恋故桑，自来归鸟厌回翔。已辞大井潮头馆。便买长梢飓尾航。别友定难逃酒累，治装偏觉为诗忙。竹蕉深处频回首，缥缈浮瓠一草堂。
巨蛇吞鹿歌【钩蛇吞鹿歌】	孙元衡	一岛三千麋鹿场，甡甡出谷如牛羊。台山不生白额虎，族类无忧牙爪伤。野有修蛇大于斗，飕飕草木腥风走。气腾火焰喷黄云，八尺斑龙入巨口。九岐璚角横其喉，昂霄下咽膏涎流。狞番骇兽不相贼，奔窜林莽争逃钩。我闻巴蛇吞象不须齩，三岁化骨何阴狡。尔鹿尔鹿甚微细，此蛇得之应未饱。
送范浣浦巡视台湾，三首之一	孙灏	东瀛别岛入雕题，豸史威棱使节持。荒服尽联身臂指，重洋遥界国藩篱。六台宠命云边下，一范先声海外知。浩淼洪涛看此去，扶桑晴旭丽旌麾。
送范浣浦巡视台湾，三首之二	孙灏	澎屿烟排点点青，鲲身鹿耳舵楼停。俗仍汉语兼番语，官是文星又福星。地络三山归保障，风乘万里驾沧溟。輶轩坐镇安清宴，但载皇仁播远听。
送范浣浦巡视台湾，三首之三	孙灏	十一更长按海图，三千路近接明湖。未论丹荔黄柑美，先爱青帘画舫无。凤阙衔恩心北向，兰台惜别客南趋。绣衣旧使声华在，归望仙槎试问涂。
内省斋即事	孙霖	朔风飞一鸟，沧海别情多。香气浮兰茝，新寒透茑萝。静中惟不疚，忙际却无颇。最好湘南句，幽吟破睡魔。
赤嵌竹枝词，十首之一	孙霖	竹枝环绕木为城，海不扬波颂太平。满眼珊瑚资护卫，人家篱落暮烟横。
赤嵌竹枝词，十首之二	孙霖	四季番花总是春，牙蕉香檨满盘新。投来更有菩提果，清供幽斋悟净因。
赤嵌竹枝词，十首之三	孙霖	雌雄别味嚼槟榔，古贲灰和荖叶香。番女朱唇生酒晕，争看猱采耀蛮方。
赤嵌竹枝词，十首之四	孙霖	二八娇娃刺绣工，呼娘习惯便成风。新妆一队斜曛衬，小盖相携面半蒙。
赤嵌竹枝词，十首之五	孙霖	结缘纔过又中元，施食层台市井喧。三令首除罗汉脚，只教普度闹黄昏。
赤嵌竹枝词，十首之六	孙霖	禾间新构认农家，遗意犹传毗舍耶。报赛秋成联士女，春来已验刺桐花。
赤嵌竹枝词，十首之七	孙霖	除却风风雨雨天，分装急唤渡头船。深秋播种清冬熟，拣得西瓜贡十员。
赤嵌竹枝词，十首之八	孙霖	渐消狙犷渐恬熙，大杰巅头立社师。海宇同文臻雅化，爱听童子诵毛诗。
赤嵌竹枝词，十首之九	孙霖	出草番儿每拍肩，踏歌欢饮不知年。伊尼无数惟功狗，贸易还征贌社钱。
赤嵌竹枝词，十首之十	孙霖	庶鱼庶草剧难名，每讶寒宵壁虎鸣。一种绿毛么凤好，也夸文采满东瀛。
赤嵌楼秋眺	孙霖	作意金风故故催，凉秋一望客怀开。楼高突兀荷兰筑，笑指诗人破藓来。
渡海达鹿耳门寄朱石君先生即次赠行原韵【和朱石君相国赠孙武水之台湾韵】	孙霖	断鲵饮海海水空，亚班针指层洋东。踏歌陆离诧光怪，逼耳灚灂洪涛舂。双沟腾沸划红黑，三山隐现浮蛟龙。铁网乞取珊瑚树，星光直射牛女宫。平生奇绝不易得，况有新诗开愚蒙。小别黯然客腊尾，痴颜大笑来春风。壮怀破浪走万里，乘槎岂复疑路穷。古今沧桑本变幻，短翮势欲超樊笼。神仙若无倏若有，会须身入蓬壶中。佛阁明灯不知夜，金鸡一声初阳红。扬帆三十六岛过，精灵呵护烦天公。荡缨纡回判沙线，鹿耳烟影添朦胧。
澄台写望	孙霖	高台极目海天宽，破暖烟光映笔端。吟到日斜清兴在，万竿丛竹勒春寒。
九日罗山遇雨	宋永清	萧萧风雨度重阳，匹马罗山旧战场。白发渐随秋色老，黄花空忆故园香。云迷古树千峰远，雾锁清溪一水长。萸酒年年常醉客，争雄壁垒几沧桑。
上淡水社	宋永清	遥遥上淡水，草色望凄迷。魑魅依山啸，鸱枭当路啼。茅檐落日早，竹径压风低。岁暮犹春意，花香趁马蹄。
登小西天最高顶	宋永清	春来梅柳斗芳菲，散步清溪到翠微。怪石枯藤迷野径，残枝败叶拥禅扉。踏开觉路香生履，振落天花色染衣。更上一层回首处，故山遥望寸心违。
曹仁宪谨荣寿七言截句，四首之一	张国才	学本由人性自天，功名富贵早超然。洛阳纵有耆英会，未及我公不老仙。
曹仁宪谨荣寿七言截句，四首之二	张国才	当秋九月庆华筵，老圃黄花晚节妍。雨露如今逢圣世，栽培长此乐尧天。
曹仁宪谨荣寿七言截句，四首之三	张国才	蕊榜喧传姓氏先，文章台阁吐青莲。天教盛德来敷治，故遣当年一等铨。
曹仁宪谨荣寿七言截句，四首之四	张国才	记得下车政绩宣，甘棠载咏入诗篇。澄清揽辔知公志，愿更弼时重仔肩。
竹溪寺	张士箱	寺门高结接林垧，砌下编篱作短屏。菜甲初舒频染绿，笋鞭未劚尚留青。延宾野簌陈多簋，供佛山花插满瓶，难访芳踪同六逸，只流溪水绕空庭。
初秋雨后登小西天绝顶远眺	张大璋	金风初荐爽，流火伏阴来。雨过泉声咽，山明树色开。薜萝随绿水，杨柳拂苍苔。千里难穷处，向谁问钓台。
海吼行	张方高	海亹矗石如鼍梁，延袤七十里以长。神工鬼斧划沧桑，龟蛇双峙护水乡。气象雄杰不可当，回潮挡浪力堤防。妖风怪雨起微茫，倏忽鼓荡浑元黄，万丈波涛恣猛趪。无端片石竖其傍，当车怒臂笑螳螂，讵知根柢厚难量。蟠结水府亘坚刚，六鳌八柱相颉颃，能使天地乍低昂。海若不平交斗强，横冲直撞声汤汤。遥如万马过前冈，轮蹄分蹴竞腾骧。近如雷霆奋春阳，一发迸裂争砰硠。喧如虡业铿宫商，鸣摐伐鼓骇龙堂。幽如风松韵远扬，隆隆隐隐转悲凉。十年岛上鬓秋霜，饱闻此籁意荒荒。物情静者享平康，相逢相让莫相伤。溟渤万里任倘徉，容与和平酿吉祥。胡为激怒自扰攘，日夕汹汹吼若狂。巉岩巨石镇如常，何曾为尔缩头藏，海乎海乎空奔忙。
曹仁宪谨荣寿七言律，二首之一	张日新	河南洛邑是名乡，间气收钟出庙廊。养正考亭蒙训阐，移风宣圣孝经扬。年几六帙干行健，祝愿三多福泽长。最喜生辰重九后，黄花早灿介眉觞。
曹仁宪谨荣寿七言律，二首之二	张日新	南极星明映素丝，跻堂称兕仰丰仪。青山不老千年鹤，绿水长生万岁龟。四皓高踪曾欲羡，一州重任竟难辞。讴歌尽庆华封祝，那止吾侪乐奏词。
曹仁宪谨荣寿七言律，二首之一	张日宾	古来寿耈本依仁，夫子仁声早入人。万井农桑家自理，五年童稚迹相亲。功成鹤俸捐文甲，课定鸡谈凛命申。共荷德辉遥献爵，灵椿岁岁锦堂春。
曹仁宪谨荣寿七言律，二首之二	张日宾	黄花秋晚益芬芳，意味交蒸溢寿觞。蘧子行年几化境，荀公坐榻想清香。天因佑德重申福，人咏俾耆拜乙方。逐遂披云曾见日，区区华祝续霓裳。
泊澎湖	张湄	大担门外渡横洋，群山灭影流汤汤。天水相交上下碧，中间一叶凌波扬。少焉红沟映霞赩，倏忽黑蛟翻怒墨。陆离斑驳异彩腾，绘画干坤须五色。针盘远指天南交，苍茫四瞩心悁劳。直上樯梢索西屿，亚班趫捷如飞猱。澎湖环岛三十六，历历人烟出渔屋。未须沧海成桑田，结网临渊食粗足。我来寄泊妈宫湾，舳舻屹立凝丘山。三夜惊涛春客枕，梦魂跌宕雷霆间。海翁望雨忧如渴，极目园畴断余嶭。北风可但济行舟，唤起痴龙驱旱魃。
台湾杂感，四首之一	张湄	高浃天墟括九州，微茫一发认流求。风生鳌背重溟黑，雷奋鲲身巨岛浮。针路向空难问渡，铁礁拔地不容舟。颜林几辈虫沙没，落日苍凉赤嵌楼。
冒雨劝农叠韵	张湄	出郭天四垂，墨云挟狂雨。势如万镞飞，作气不待鼓。弥望青葱茏，物我同栩栩。平畦漾縠纹，犁锸应时举。谁能甘惰农，自贻乐岁苦。为语蚩蚩氓，海滨履王土。黄发与垂髫，愿勿入城府。熙怡若桃源，往来有渔父。三时胼胝烦，勤焉岂无所。况当膏雨余，篝车满可许。烟林布谷鸣，陌上鞭水牯。米家画图闲，坐览蓑笠侣。
夏日得雨同书楸村给谏赋	张湄	输粟重洋役泛舟，济时方略愧前筹。万家聚岛如孤旅，三日为霖解百忧。声振地雷横出海，势分天汉倒悬流。会须斗酒从田父，叱犊村中看绿畴。
和书楸村劝农韵	张湄	冲泥舆骑海城东，野磐炊烟竹树丛。一寸遥青山写影，千畦净绿雨为功。扶锄父老沽醇酒，比屋鸡豚见古风。好待如云秋稼熟，来看高廪共歌丰。
澄台小集叠韵	张湄	澄台嘉樾密戎戎，醉后凭高四望通。岛市别开帆影外，天垠纯浸水光中。迢遥亲舍孤云拥，浩渺予怀碧海同。日午南熏方荐爽，当风不复辨雌雄。
游弥陀寺赠喝能上人【弥陀寺】，二首之一	张湄	宦迹重溟外，游情半日闲。妙香禅室静，灌木鸟音蛮。种叶常书偈，留云早掩关。稍闻烹水法，容我坐苔班。
游弥陀寺赠喝能上人【弥陀寺】，二首之二	张湄	何必远城郭，已空车马尘。因心川共逝，触指月如轮。客愧乘槎客，僧兼卖卜人。此生期再访，幽梦或通津。
五妃墓	张湄	瘗玉埋香骨未尘，五妃青冢草长春。云寒孤岛魂相聚，直抵田横五百人。
七夕	张湄	露重风轻七夕凉，魁星高燕共称觞。幽窗还听喁喁语，花果香灯祝七娘。
中秋	张湄	碧天云净水烟微，砧杵无声一镜飞。画饼香中人尽醉，嫦娥亲自夺元归。
大嶝门	张湄	门经大嶝渡横洋，五色波中漾日光。起碇声高惊晓梦，吟魂倾仄寄悬床。
望向	张湄	浩瀚干坤不见山，水晶圆域览周环。凭谁探取猫花屿，桅木飞腾两亚班。
赤嵌城【赤嵌楼】	张湄	巍楼遥望屹西东，月户云窗结构工。极目晚天环海市，倚阑谁忆荷兰宫。
梦蝶园	张湄	疏林一碧映清渠，物外翛然水竹居。指点昔年寻梦处，秋风蝴蝶自蘧蘧。
聚星园【聚星亭】【李氏园	张湄	梧竹阴森护短垣，群峰飞落聚星园。海翁九十发如鹤，门外水田秋稼繁。
鹿耳门	张湄	铁板交横鹿耳排，路穿沙线几纡回。浪花堆里双缨在，更遣渔舟向导来。
北香湖	张湄	十顷红云贴水铺，藕花深处乱鸥凫。北风凉动香逾好，得似西湖六月无。
莲池潭	张湄	莲瓣芹丝一气香，天然泮水绕宫墙。林端不许飞鴞集，山势高骞拱凤皇。
小西天	张湄	竹溪小寺远尘鄽，青壁临流薜荔悬。高望美人何处所，漫凭东海说西天。
龙湖岩	张湄	湖波镜莹寺门幽，面面晴峦空翠浮。寂历辋川图画里，柳烟花雨不胜秋。
秀峰塔	张湄	光摇五岳扫千军，颖脱霜锋卓不群。海国文章肖天秀，故应健笔已凌云。
番俗，六首之二	张湄	竞夸麻达好腰围，健足凌空捷似飞。萨鼓铿锵声近远，轻尘一道走差归。
番俗，六首之三	张湄	争迎使节共欢呼，骢马前头众妇趋。首顶糍盘陈野食，大官曾未识都都。
番俗，六首之四	张湄	鹅筒惯写红夷字，鴃舌能通先圣书。何物儿童真拔俗，琅琅音韵诵关雎。
番俗，六首之五	张湄	藤球掷罢舞秋千，世外嬉怡别有天。月几回圆禾几熟，岁时频换不知年。
番俗，六首之六	张湄	傀儡山深恶木稠，穿林如虎攫人头。群凶社里谁雄长，茅宇新添金髑髅。
美人蕉	张湄	亭亭清影绿天居，扇暑招凉好读书。怪底弹文出修竹，美人颜色胜芙蕖。
昙花	张湄	采自猊床象座前，紫霞一片映青莲。优昙不是人间种，色相应归忉利天。
贝多罗花	张湄	奇英六出干三叉，檐卜香中嗅露华。曾识僧龛写经叶，而今始见贝多花。
枣子槟榔【槟榔】	张湄	丹颊无端生酒晕，朱唇那复吐脂香。饥餐饱嚼日百颗，倾尽蛮州金错囊。
檨【番檨】	张湄	参天高树午风清，嘉实累累当暑成。好事久传番尔雅，南方草木未知名。
波罗蜜【菩提果】	张湄	清果菩提绕室馨，金包柑橘丽繁星。更怜斗大波罗蜜，磥砢真同佛髻青。
绿珊瑚	张湄	一种可人篱落下，家家齐插绿珊瑚。想从海底搜罗日，长就苔痕润不枯。
气候	张湄	少寒多燠不霜天，木叶长青花久妍。真个四时皆似夏，荷花渡腊菊迎年。
牛车	张湄	短靷高箱服两牛，柴车挽运健于舟。五更残月梦初醒，角韵呜呜生客愁。
七弦草	张若霳	琐窗闲静影蹁跹，绕砌亭亭发七弦。高下有情娇映月，浅深着色嫩含烟。乍经新雨银丝润，旋挹微风翠带鲜。最喜秋来红结绶，一尊相对韵悠然。
观音竹	张若霳	趺坐伽陀石，清筠自古今。虚中成净业，劲节印禅心。绿染菩提果，声含檐卜林。半规新月上，妙义正堪寻。
金瓜茄	张若霳	不是东陵种，篱间别弄辉。冰纨澄夏簟，黄绢剪秋衣。承露鹅儿嫩，迎风杏子肥。依稀明月下，疑自凤池归。
含羞草	张若霳	萱花自昔可忘忧，小草如何却解愁。为语世人休怪诧，风情太甚要含羞。
交枝莲	张若霳	产自污泥涅不缁，迎风承露号交枝。看他亦解相萦抱，底事依依在水湄。
安平晚渡	张英	津头遥见碧波飞，一叶扁舟趁落晖。风力满帆成独往，棹歌临水送将归。孤城战垒空埋骨，草舍渔村半掩扉。为语行人莫惆怅，时清鱼鸟已忘机。
曹仁宪谨荣寿仿古乐府，二首之一	张达邦	廉明勤恕，士女感恩施。廉明勤恕，士女感恩施。年高德劭，三畏四知。惟怀公义，不顾己私。弹琴俗化，解网心慈。歌以颂之，士女感恩施。
曹仁宪谨荣寿仿古乐府，二首之二	张达邦	福禄祯祥，为公介眉寿。福禄祯祥，为公介眉寿。松柏之姿，异于蒲柳。诗赓数首，酒酌数斗。凡我同人，扬言拜手。祝之，为公介眉寿。
曹仁宪谨荣寿 七言截句，四首之一	戴祥云	当年妙手步云时，析得桂林第一枝。出宰闽中蚕绩着，三山旧尹万家思。
曹仁宪谨荣寿 七言截句，四首之二	戴祥云	笙歌鼎沸九霞觞，化雨春风五载长。一念清操玉比洁，口碑载道永难忘。
曹仁宪谨荣寿 七言截句，四首之三	戴祥云	甘棠荫被入人深，塾课观风振士林。如此栽培桃李树，淡江到处绿成阴。
曹仁宪谨荣寿 七言截句，四首之四	戴祥云	洛邑耆英队里仙，我公继起胜当年。欣逢岳降崧生日，遥作诗歌庆寿筵。
曹仁宪谨荣寿七言律一首	方玉斌	岳降崧生岂偶然，独钟元气本于天。赤松讵学长生诀，黄石原来不老仙。一片玉壶冰可贮，千秋金鉴月高悬。沐恩我辈齐罗拜，为作诗歌助寿筵。
师泉井赞	施琅	海岛已无泉，三军几断烟。贞诚虔拜祷，汲引任回旋。
过澎湖屿	景考祥	渺矣澎湖屿，海中天一涯。岛开环四面，民聚约千家。风剥山无树，潮侵石有花。捕鱼生计足，不解植桑麻。
雨后和张待御韵	书山	霂郊原四月中，麦黄禾碧兆年丰。衙斋拈韵闲星使，蔀屋腾欢颂雨工。周泽已闻沾处处，重云犹为护芃芃。长吟洒润飞甘句，乐意相关尔我同。
衙斋秋兴	书山	秋半犹炎热，中庭草木香。片云天浅碧，疏叶橘轻黄。不厌虫鸣急，还贪竹影凉。人闲公事少，无睡夜初长。
暮春郊行	书山	循行岂是补春游，揽辔轻驰谢眺洲。岸接小桥村路曲，烟凝萧寺梵钟幽。尘怀顿向闲中涤，野况都从望里收。风日蹉跎秋过半，家家场圃筑西畴。
劝农归路经海会寺与诸同人分赋，三首之三	书山	劝农亲民事，归途逸兴同。地高浓翠合，林静妙香通。喜得千村雨，闲来一亩宫。寸心持半偈，顿觉海天空。
白沙书院示诸生	曾曰瑛	敢因小邑废弦歌，讲苑新开事切磋。谁谓英才蛮地少。由来高士海滨多。文章大块花争发，诗思渊泉水蹙波。他日应知化邹鲁，好从断简日编摹。
台阳八景	朱仕玠	七鲲身外暮云生，赤嵌城边竞渡声。沙线茫茫连岛阔，蒲帆叶叶映霞明。鸣榔惟有渔樵侣，捩舵时同犵狫行。新月一钩悬碧汉，刚听画角咽初更。
台阳八景	朱仕玠	兹地曾经百六遭，时清渔火遍轻舠。屡探蛟蜃盘涡恶，那惧鼋鼍驾浪高。风定荧荧依古戍，宵分点点映寒涛。往来慵问乘除事，燃竹无心羡尔曹。
台阳八景	朱仕玠	大荒地险尽尧封，想见天兵克伪墉。故垒迄今盈百室，寒潮依旧卷千重。余波南汇暹罗水，细沫东嘘日本峰。笑看舳舻争利涉，长年来往狎鸥踪。
台阳八景	朱仕玠	试上高楼倚画栏，半空积素布晴峦。谁知海岛三秋雪，绝胜峨嵋六月寒。自有清光摇棨戟，翻拟余冷沁冰纨。北来羁客乡思切，时向炎天矫首看。
台阳八景	朱仕玠	火轮初出海波齐，一道云霞望眼迷。炯炯赤光射鲸背，嘐嘐清唱送天鸡。漫惊秋橘悬晖迥，那识扶桑拂影低。咫尺便应霄汉接，世人何处问端倪。
台阳八景	朱仕玠	西屿余晖炫晚晴，裁成万叠绮霞明。依稀绛阙排云出，彷佛金仙抗手迎。谢守妍词无限好，陈王丽句若为情。朅来绝海高秋迥，自有遥天一段青。
台阳八景	朱仕玠	气激沧溟地轴摇，斐亭危坐听寒宵。沸腾洧水双龙斗，蹴踏天闲万马骄。蜀客漫夸巫峡浪，楚人厌说曲江潮。三山飘渺知何处，喷沫吹沤应未遥。
台阳八景	朱仕玠	心许池间鸥鹭同，朅来羁迹海天东。鸭头波起无边绿，莲子花开异样红。圆盖响多传急雨。高茎香暗递微风。剧怜下马清晨望，万叠彤云入镜中。
腊夜	朱景英	绝域三冬暮，宁辞酒碊空。漫看年少乐，不与故园同。殊俗还多事，生涯独转蓬。梅花万里外，疏放忆图穷。
赠鸠兹韦苏溪润翰	朱景英	相门韦氏在，夫子独声名。岁暮远为客，怜君如弟兄。听歌惊白鬓，飘转任浮生。同调嗟谁惜，悠悠沧海情。
赠晋安薛澹庵宸翰	朱景英	大雅何寥阔，情亲独有君。几年一会面，重与细论文。韦曲花无赖，王乔鹤不群。往还二十载，随意岭头云。
赠吴兴鲍絅庵进	朱景英	新诗句句好，俊逸鲍参军。问子能来宿，听诗静夜分。他乡复行役，何路出尘氛。南海春天外，愁多任酒醺。
赠锡山周梅亭龙骧	朱景英	故国愁看外，江山憔悴人。飘零为客久，披豁对吾真。尽室岂相偶，交情何尚新。勿云俱异域，白发好禁春。
赠吴门徐友松贡金	朱景英	吴楚东南坼，胡为君远行。不知沧海上，月是故乡明。鸿雁几时到，云霞过客情。飘飘何所似，鸥泛已春声。
赠具区李槎寄掞	朱景英	行路难如此，姑苏落海边。含凄述飘荡，发兴自林泉。用拙存吾道，将诗莫浪传。乘槎断消息，把酒意茫然。
又赠槎寄	朱景英	不见李生久，飘零似转蓬。筑居仙缥缈，门巷落青枫。兴与烟霞会，交亲气慨中。谁能更拘束，愁坐正书空。
赠新安吴澹如基尧	朱景英	万里苍茫外，嵇康有故人。天涯喜相见，款曲动弥旬。久客得无泪，长歌欲损神。故园花自发，绝域望余春。
赠四明余献之廷良	朱景英	意惬关飞动，今朝豁所思。异方同宴赏，到日自题诗。才士得神秀，清襟照等夷。藏书问禹穴，舍此欲何之。
赠武林施止莽爟	朱景英	莽莽天涯雨，从西万里风。所居秋草净，忍对百花丛。静者心多妙，何人高义同。异方惊会面，此日意无穷。
示子婿高时夏	朱景英	长为万里客，日夜向沧洲。高浪垂翻屋，沅湘万里流。朝来没沙尾，渐拟放扁舟。虽对连山好，桃源无处求。
示从子和埮	朱景英	嗣宗诸子侄，遥忆旧青毡。前辈复谁继，含情觉汝贤。应须理舟楫，恣意买江天。一室他乡远，相望泪点悬。
署斋即事	朱景英	频岁贪游涉，今移海上情。鹤无宵露警，鸥逐晓烟轻。草木惊殊状，壶餐愧此生。劳歌仍未已，敢拟志虞衡。
晚步	朱景英	晚天凉意逗帘波，行饭前除绿绽莎。忽觉暗香侵袂下，西风吹散贝多罗。
夏夜闻涛	朱景英	海势先秋阔，涛声入夜闻。逆潮骄骤雨，狂飓殷颓云。一枕惊难定，繁喧沓不分。平生耽寂静，忽复博微醺。
海门即日	朱景英	疆索宁忧控制遥，百年熙洽曀霾消。岛夷敢踞牛皮地，阃帅曾乘鹿耳潮。横海楼船竞笳鼓，专城符节属嫖姚。承平羡尔当关策，入夜鱼龙镇不骄。
遣兴	朱景英	踪迹飘萍寄一官，仅容吟啸少盘桓。人如许掾怀空切，书比荆州借更难。绝域异花开旋落，小园灵果摘将残。海东亦有珊瑚树，底处烟波下钓竿。
六月十五夜对月	朱景英	过雨微云淡，高天片月明。影移花径乱，凉觉葛衣轻。千里一轮共，中宵百感生。愿言歌窈窕，沧海若为情。
东瀛杂诗，八首之一	朱景英	港通略彴路萦纡，倚郭人家种艺殊。解识花花与叶叶，红鹦鹉伴绿珊瑚。
东瀛杂诗，八首之二	朱景英	肥添抹丽如擎盏，香逗多罗似擘橙。都入卖花声里唱，担头春色听来曾。
东瀛杂诗，八首之三	朱景英	番梨番蒜摘盈筐，撏剥番薯一例尝。说与老饕浑莫识，垂涎不到荷兰乡。
东瀛杂诗，八首之四	朱景英	挂席扬帆采亦疲，石华海月总离奇。那知鱠得银丝鲫，正坐风潭百顷时。
东瀛杂诗，八首之五	朱景英	海燕喃喃晓梦通，潮鸡喔喔扶桑红。夜来怪底闻唶唶，不叫刍尼叫守宫。
东瀛杂诗，八首之六	朱景英	罢试旗枪雪色瓯，醉人槟子佐扶留。年时自觉颓唐甚，也许红潮两颊浮。
东瀛杂诗，八首之七	朱景英	觳觫牵车轣辘行，绝无捆载致奇嬴。就一凉饭桄榔树，滚滚惊沙听铎声。
东瀛杂诗，八首之八	朱景英	竟体吹香玉色如，絺衣麝处月弦初。多情小草能忘否，为课园丁一荷鉏。
破蕉	朱景英	肥绿风前坼，当窗落落如。残声犹拉杂，清影半萧疏。覆鹿难通梦，裁鱼废学书。可堪逢雨夜，辗转对床虚。
伏日邀同鸠兹韦载玉锡山周梅亭龙骧玉峰孙翼青进吴趋李槎寄掞新安吴澹如基尧武林施祓堂爟暨子婿高时夏从于和埮集来鸥馆小饮分赋得南字	朱景英	居然水北与花南，门径从教步屧探。旧雨遥天成小集，寒冰炎日助深谭。生涯鱼茧闲中理，乡味莼鲈梦里谙。促席一尊拚尽醉，散襟珍重晚凉贪。
题韦载玉授经图	朱景英	一经授受家法古，坐使籝金贱于土。后来朴学盛接武，门阀城南天尺五。皤然一老湖湘南，压肩藤笈身蕉衫。拄杖直度关门杉，又来鯷国便风帆。示我一卷行看子，卷中之人宛然似。梧阴覆地荷贴水，偶郄绳床横石几。玉雪无匹曰衮师，为剖经义袪经疑。只此亦足忘其衰，投脚万里将何为。有唐一代重世族，裴杜崔卢递烜煜。不见欧九操简牍，宰相韦家数更仆。及身瓠落惟嗟吁，故家池馆何有无。传经心事亦已孤，雪泥鸿爪留斯图。我题此图不容赞，菀枯俯仰增长叹。慰藉无端同一粲，当窗亭午頳桐烂。
篁径纳凉作	朱景英	庭静已逭暑，况复攒林于。清影媚幽独，凉意亲襟裾。伊予寄所托，若者逃于虚。西崦憺将夕，机事营何欤。
立秋夜	朱景英	耿耿星河澹澹云，作声风叶隔墙闻。萧闲宦况秋先得，迢递乡心夜正分。絮语砌虫何太苦，忘机沙鸟自为群。新来领略沧洲趣，一榻凉生酒半醺。
七夕寄内	朱景英	夜凉天净昨宵秋，徙倚庭柯盼女牛。道是忆家家亦客，遥怜人忆海东头。
七月初九夜月	朱景英	碧海初弦月，清光向夕流。半规升古塞，欹影下层楼。河汉冥冥夜，藤萝漠漠秋。开帘镇吟望，华发不禁愁。
汉铜研滴是莘田二丈遗物	朱景英	曾伴仙人泣露盘，渭城波远墨池宽。器经沐浴皆前泽，席接威仪亦古欢。海岳易庵名并重，丹铅点笔气犹寒。青山知己今埋骨，清泪蟾蜍滴未干。
十六夜病榻见月	朱景英	入秋频看月，今夜动西风。圆魄不改色，林柯振若空。匡床无寐后，残漏苦吟中。举似维摩诘，机锋尔许通。
南园古榕歌	朱景英	绿阴覆地天宇黯，蛟虬攫拿风雨撼。南园榕植自何年，照眼苍然不容揽。昔闻此境最荒昒，历志四裔罕载笔。澎湖岛仅见隋书，传说毗舍耶放怫。蜑人鯷人一种耳，割牛皮地红夷徙。倭奴郑寇互终始，吹起腥风溅海水。不解榕也于兹阅凡几，龙汉灰余尚如彼。我往官长溪，曾见榕构屏。顷来鸿指园，又见搘梁形。中间榕城奔走亦数数，那如此榕近我几塌青蒙冥。或言榕松篆隶字本通，或言榕以不材天年终。不见五大夫受秦时封，龙鳞错落状岂同。材大难用古所恫，讵与纷纷众木争海棕。诋諆为榕雪，纰缪为榕剖。树老宜为神所守，灵异不数龙城柳。榕兮榕兮于汝动古怀，一日再拜舍汝谁为侪。
八月十五夜	朱景英	露气尊前白，家山梦里青。岁时忆荆楚，潮汐讯沧溟。一水蒹葭溯，中年丝竹听。无端度良夜，寂历绿莎厅。
秋郊早行，四首之一	朱景英	板桥步步接平堤，掩映朱阑草尚萋。苦忆前春湖上路，朝烟无际柳丝迷。
秋郊早行，四首之二	朱景英	荻花枫叶意中秋，一眺平芜露未收。行处微茫辨帆影，西风日日满沧洲。
秋郊早行，四首之三	朱景英	沟塍处处稻花香，水外柴门竹外庄。侵晓桔槔声聒耳，秋田端不废农忙。
秋郊早行，四首之四	朱景英	潮来曲渚上鱼虾，早趁矶头理钓车。自笑洞庭渔父伴，为谁闲却旧生涯。
雨	朱景英	节物重阳近，殊方困久晴。翻盆一宵雨，赴壑众溪声。瘴岭忽凉至，畬田方睌耕。萧寥到庭竹，愁滴客中情。
九日同人集东堂观剧是日演周忠介公遗事	朱景英	萸洒停觞菊未开，西风节候罢登台。殊乡忍作龙山会，故事凭增虎阜哀。孟博传中存梗概，要离冢畔满蒿莱。无端吊古逢今日，一曲令人首重回。
秋感，五首之一	朱景英	秋气不渡海，客心长抱山。万里一以判，怅望摧朱颜。河汉莾迢遰，梦寐劳往还。策策西风来，音尘勿相关。依然小摇落，何必沅湘间。
秋感，五首之二	朱景英	沅水出且兰，湘源指阳朔。两派汇洞庭，天空四垂角。悲哉秋为气，楚客意绵邈。今来沧海上，心眼駴恢卓。北渚眺已远，东曦了可觉。为拓桑郦胸，遗经事扬榷。
秋感，五首之三	朱景英	手编下阶除，缘步薋菉葹。贞萋尚如彼，同怀怅何之。南云翔雁鸿，影孤魂亦悲。寂历风雨夕，谁与慰所思。苦念姜被寒，明冥路已歧。言从古风人，寻绎鴒原诗。
秋感，五首之四	朱景英	风人托比兴，陈义岂不高。如何假啼笑，率尔翰墨操。似闻秋虫响，不敌天鸡号。啁哳亦自得，久客增郁陶。乃知自然音，入耳均吟猱。桐玉切孤朗，天律与之遭。嗤子耽啸歌，聊写劳心忉。
秋感，五首之五	朱景英	劳歌亦性灵，三复春草句。半生走尘坱，荃乃知其故。食饱不知饥，丝染忽失素。所欣松菊存，烂熳得真趣。
冬夜南园同人观演拙制桃花缘传奇，四首之一	朱景英	艳异争传本事诗，返生香里逗情痴。春风有底干卿事，记取桃花见面时。
冬夜南园同人观演拙制桃花缘传奇，四首之二	朱景英	谱就重翻意自惺，消磨白日唱还停。临川老子颓唐甚，却掏檀痕教小伶。
冬夜南园同人观演拙制桃花缘传奇，四首之三	朱景英	圆爱舄盘珠的皪，弱怜踠地柳缠绵。坐中不少周郎顾，愧煞词场属老颠。
冬夜南园同人观演拙制桃花缘传奇，四首之四	朱景英	到地无霜月有痕，夜阑曲罢转销魂。青衫讵为琵琶湿，说着天涯泪已繁。
食波罗蜜	朱景英	为爱中边味，宁辞割蜜脾。余香来佛钵，再濯出清池。薝卜风林现，醍醐露乳垂。三三劳说法，啖罢尚攒眉。
岁晏	朱景英	岁晏无消息，梅花似故人。何因慰幽独，只觉溷风尘。歌为竹枝续，杯于桑落亲。孤怀更谁托，我惜小园春。
人日会饮	朱景英	晴日逢开岁，春风趣举觞。当筵宾履错，入馔野蔬香。迹已轻荒徼，心仍负草堂。题诗意无限，应不为欢场。
正月十六夜鲲屿即事	朱景英	曼衍鱼龙夜，喧阗鼓角来。将军重横海，宾客快登台。古堞星芒出，高舻火射回。还歌紫云曲，一泻白银堆。
三月十二日任伯卿承恩同门轩驺柱过留饮署斋家僮出瓶花置席右吟赏移时抵暮分数枝送归骑诘朝惠我隹什依韵奉酬，四章之一	朱景英	小杜扬州旧有名，春风十里最多情。看花底用珠帘卷，移向尊前眼倍明。
三月十二日任伯卿承恩同门轩驺柱过留饮署斋家僮出瓶花置席右吟赏移时抵暮分数枝送归骑诘朝惠我隹什依韵奉酬，四章之二	朱景英	黄埃征逐为浮名，清福何人识此情。便与瓶花成夙契，春寒爱忍坐天明。
三月十二日任伯卿承恩同门轩驺柱过留饮署斋家僮出瓶花置席右吟赏移时抵暮分数枝送归骑诘朝惠我隹什依韵奉酬，四章之三	朱景英	一室拈花似净名，空中色相亦关情。道场解为维摩设，乞与文殊意自明。
三月十二日任伯卿承恩同门轩驺柱过留饮署斋家僮出瓶花置席右吟赏移时抵暮分数枝送归骑诘朝惠我隹什依韵奉酬，四章之四	朱景英	酒垒诗城久擅名，过存珍重素交情。醉归一骑花光拥，应抵前头列炬明。
题胡邃堂德英小照	朱景英	君胡不住三十六峰之黄山，置身乃在薛干佘库之峰间。又胡不恋长泖圆泖通波处，游迹忽出婆娑洋外炎荒路。此间水面龡腥风，那得睛波潋滟芙蕖红。牡蛎堆墙蜃垩壁，那得长廊曲槛清如涤。江南好景良可思，况有膝上文度称佳儿。颖士仆足备驱策，康成婢解论风诗。是岂不乐乐自知，底复出门远涉忘饥疲。而君意顾不以此，男儿局促殊冷齿。候虫夏月疑寒冰，群蚁坳堂诧杯水。不然裨海之游千万里，终古无人峭帆驶。羡君豪致真无徒，拍浮沧海卑江湖。袖中忽复出此图，此图无乃骈拇乎。既思乡关风景未容掷，绝域犹堪追胜迹。即此差慰莼鲈思，要我题诗浮大白。
三月廿日邀同任伯卿施祓堂游曾氏园林归饮署斋即事，十首之一	朱景英	春事行将暮，游情尚未阑。名园殊曲折，佳客共盘桓。趣以沧洲得，怀从酒碊宽。偶然移步屧，竟日博清欢。
三月廿日邀同任伯卿施祓堂游曾氏园林归饮署斋即事，十首之二	朱景英	细路逶迤入，城南访辟疆。竹疏三径辟，树暗一扉藏。款客虚厨具，谭诗剩草堂。不妨留少选，幽意引春阳。
三月廿日邀同任伯卿施祓堂游曾氏园林归饮署斋即事，十首之三	朱景英	造径须臾顷，支床暗霭间。泉当茶灶泻，草近药阑删。城市喧能避，山林兴未悭。宦游嗟已久，胜事忽相关。
三月廿日邀同任伯卿施祓堂游曾氏园林归饮署斋即事，十首之四	朱景英	花木邱迟媚，蓬蒿仲蔚开。尚须疏曲沼，更拟榜层台。绿护苔痕上，青延树色来。坐深忘日暝，清话绝氛埃。
三月廿日邀同任伯卿施祓堂游曾氏园林归饮署斋即事，十首之五	朱景英	片石撑何有，孤亭缚亦宜。朅来倦投脚，小住醉搘颐。笋勿当蹊坼，花烦趁雨移。嘱他勤汛扫，底为后游期。
三月廿日邀同任伯卿施祓堂游曾氏园林归饮署斋即事，十首之六	朱景英	迟留心所惬，别去意如何。触迕藤梢乱，将扶竹影多。地偏忘近远，春老惜蹉跎。良会应须念，晴天许再过。
三月廿日邀同任伯卿施祓堂游曾氏园林归饮署斋即事，十首之七	朱景英	官舍蘧庐是，萧然寄水东。忘机狎鸥鹭，阅世混鸡虫。小海歌谁续，停云咏绝工。胜游余兴在，且复一樽同。
三月廿日邀同任伯卿施祓堂游曾氏园林归饮署斋即事，十首之八	朱景英	忠孝门风重，文章世泽深。终天攀柏泪，旷代读书心。挚友于君取，陈人独我寻。坐中有施宿，相对亦沈吟。
三月廿日邀同任伯卿施祓堂游曾氏园林归饮署斋即事，十首之九	朱景英	树老风霜劲，庭虚几席幽。耽情仍竹素，微尚托林邱。何季粮余几，张融宅自谋。平生潇洒意，绝域足清游。
三月廿日邀同任伯卿施祓堂游曾氏园林归饮署斋即事，十首之十	朱景英	东岭月初出，南园客未归。当筵镇幽赏，促坐伫清辉。帙待风前展，蔬将雨后肥。愿言频过我，折简勿相违。
章书亭绅镇帅戴笠图	朱景英	玉局仙人老游戏，流传乃有笠屐图。青箬盖头齿几蜡，意度故自闲且都。曩闻东山卧谢傅，亦越裴令乘清涂。寝处山泽气何穆，乱头粗服神犹腴。古之达人不凝滞，圭玉端复陈兰蒲。津门大帅得此意，典午名世皆其徒。冠剑应拟状褒鄂，被服聊用规黄虞。岂不立致青云衢，出持玉节兼金符。为宅醰粹延清娱，遂令莆舄烟霞俱。脕颜玉色邻泰初，拾其香草春芬敷。看云拄杖亦偶尔，要非专寂师臞儒。和平音妙环中枢，攫醳按抑听已无。静移群动理不殊，此意解者惟髯苏。
龚蕙畮宣副帅招同任伯卿将军登赤嵌城望海作	朱景英	赬霞堕海海蒙澒，牡土御天天浡滃。中流坚壁乃涂艧，四际浮舟勿凝汞。闻昔此城创荷兰，氏以赤嵌雄当关。厥状赩炽出绀鬘，屹然百雉凌飞湍。婆娑洋外腥风扇，赧驳重垣阅争战。鱼龙鬐鬣折且摧，瓯脱如斯诧奇变。惟应望远凭高邱，句黾鼊岛没駞棋浮。白波山立黑风断，奔走百怪收双眸。相于钓客任公子，乘兴侵晨片帆指。况有贤主龚孟公，将携直上条侯垒。初从瓮洞循阶梯，周遭步墨劳参稽。陶旊工钜费不訾，齿冷积甃旋空。连犿要复羞覼缕，嵬琐曷足当怀古。偶尔恣眺穷交嵎，不觉高歌动谯橹。人生游涉会有期，之罘蓬碣信所之。榑桑指点此郛郭，谁令感喟销妉婜。礟车矢砮青苔卧，残堞斜阳影同破。承平番戍此间宜，画角声中起选愞。暮烟现灭西忽东，归舟依旧乘长风。眼中突兀意触忤，万里波澜莽回互。
画荷，二首之一	朱景英	田田复田田，清露溅翠盖。倚槛听无声，净意舄襟带。
画荷，二首之二	朱景英	月晓风亦清，容色故娟好。餐之可忘饥，此花是芝草。
题邹宝松应元太守小照	朱景英	○唐古一族，见诸少陵诗。姓通韩与何，昌黎亦有辞。晦翁注书作廋语，门望邹朱合宗谱。鲁圻沛国偶析派，受氏由来笃同祖。吾宗远溯江以南，南朝树接西神岚。自浮楚泽凡几叶，无繇让里遐搜探。前年一酌梁溪水，沿牒东溟亦来此。遥遥盛族见芳型，典郡符分古竹使。疾徐甘苦老斫轮，轸轵不齵三材均。殷亩驰已康庄遵，国工十指劳瘢皴。香山亦写屏风样，意得如兹转闲旷。濯缨榭古延清风，琴鹤多情镇相饷。顾我对此图，不语心萦纡。谓置邱壑者，端属山泽臞。既思昔贤游眺关忧乐，缣缃讵现空中阁。放衙萧散故自怡，点染丹铅信非托。不见惠山山麓饶林亭，龙钟石叠莓苔青。长松磊砢有节目，坐荫似觉环清泠。名家卜筑更妍好，疏翠欹红散烦抱。相从可许南邻老，买断烟霞恣幽讨。
月夜闻笛次伯卿韵	朱景英	枨触为长笛，飞声静夜哀。离人沧海上，孤吹水云回。境僻绝喧籁，天寒迟熟梅。夹衣忍深坐，清听月中来。
闰五日伯卿以诗招饮不赴次韵答之	朱景英	荆楚岁时逢五日，风前吊古动悲歌。怀乡忽为天涯切，度节其如夏闰何。鸡黍约虚劳折简，鲸波饮哄不胜荷。惟堪得句频书扇，吟赏期君一再过。
官斋新构落成题壁，四章之一	朱景英	海东宦况伴鸥闲，官舍如舟泊一湾。灯火纸窗风雨后，波涛沙岸夏秋间。幼安榻许随身设，仲蔚蒿将任意删。等是林宗曾宿处，兴余洒扫未容悭。
官斋新构落成题壁，四章之二	朱景英	数弓隙地久荒芜，添个轩堂入画图。位置意从疏淡得，周遭境与静虚俱。乌衣识路新巢定，翠筱窥墙旧径纡。霁景亦延凉月伫，俗尘能到此间无。
官斋新构落成题壁，四章之三	朱景英	悠悠澹沣仲宣句，善长曾援注水经。羡尔澄潭涵绿净，愁予远道眇青冥。莼羹乡味怀空托，齑粥书声意自惺。偶为官斋题榜子，寸心讵负草堂灵。
官斋新构落成题壁，四章之四	朱景英	年时一砚镇相随，新辟南窗坐更宜。结习平生老文字，消闲长日乐华滋。羇栖亦觉吾卢爱，却扫无多客屐移。比似襄阳颠外史，一船书画是心期。
七夕燕集楝花书屋闻歌有作	朱景英	大海潮声沓，明河夜气幽。远游轻过鸟，独处寂牵牛。兴博传觞胜，怀增顾曲愁。更深犹促坐，为惜客中秋。
题画	朱景英	疏挂凉天柳一枝，烟痕犹自袅丝丝。夕阳陌上无人度，叫彻鸜之与鹆之。
题龚蕙畮副帅九思图	朱景英	达人自得在观物，静里机缄析毫发。嗒然渺虑罄澄心，坑谷天渊理勃窣。从古胜算关深筹，南阳谨慎西不谋。后先名世气沈毅，指挥定处余风流。此意得者几曾有，象外传神谁妙手。鹭群点缀匪忘情，识取长松与细柳。外腓大用真体腴，精能端属灵明输。审几即物了可悟，底为片石投双趺。年时坐听海门浪，举似丹青神转王。祇今旌节倍辉光，何限白鸥波浩荡。
十月廿四日伯卿招饮即席有赠，二首之一	朱景英	炎海无冰雪，浑忘十月天。客心故摇落，人事况推迁。纵饮非吾愿，同袍觉汝贤。流光应共惜，岁晏此穷边。
十月廿四日伯卿招饮即席有赠，二首之二	朱景英	勋业君能树，衰迟我自知。致身须及早，送老敢嗟卑。橘失逾淮性，匏愆渡汉期。一樽还慰藉，他日记天涯。
女戎图，四首之一	朱景英	衷甲弢弧结束奇，据鞍顾盼学男儿。兜鍪侧处瑶簪脱，时复春风鬓影吹。
女戎图，四首之二	朱景英	汉关秦月雁门霜，猎猎风驰古战场。剽斗健儿身手好，晓寒曾试薄罗裳。
女戎图，四首之三	朱景英	军书三万替爷名，陇首秋云识此情。能辨雌雄谁具眠，断章还取木兰行。
女戎图，四首之四	朱景英	洗氏军容锦伞标，秦家名号亚嫖姚。那知隔幔传经者，亦偃红旗出翠翘。
和伯卿弹琴作	朱景英	美人鸣素琴，清响下高阁。泠泠七弦泛。脉脉孤怀托。似闻缑氏山，神秀钟伊雒。如何王子晋，只解慕笙鹤。
十一月十九日同余退如大进韩璞园琮王亮斋右弼集饮任伯卿官斋，十首之一	朱景英	流光能博几何欢，衿契相从慰岁寒。底事沧洲不成趣，闻来须放酒杯宽。
十一月十九日同余退如大进韩璞园琮王亮斋右弼集饮任伯卿官斋，十首之二	朱景英	楝花风后刺桐霞，忽为萧骚感岁华。一种金城司马恨，攀条无那复天涯。
十一月十九日同余退如大进韩璞园琮王亮斋右弼集饮任伯卿官斋，十首之三	朱景英	鸣镝声声斗射堋，输他猿臂挽强能。个中柔燥谁堪喻，昨夜南山饮羽曾。
十一月十九日同余退如大进韩璞园琮王亮斋右弼集饮任伯卿官斋，十首之四	朱景英	冉駹西去倚长城，继起终童亦请缨。忠孝合推名父子，一时低首李西平。
十一月十九日同余退如大进韩璞园琮王亮斋右弼集饮任伯卿官斋，十首之五	朱景英	漫于人地指兜鍪，插架牙签富邺侯。听取扶风豪士咏，建安横槊属并州。
十一月十九日同余退如大进韩璞园琮王亮斋右弼集饮任伯卿官斋，十首之六	朱景英	珠海名家上将才，新从鲲屿射潮回。羡渠意气饶魁垒，知自趋承朵殿来。
十一月十九日同余退如大进韩璞园琮王亮斋右弼集饮任伯卿官斋，十首之七	朱景英	旧家门望盛何阳，早岁才名远擅场。今日拍浮沧海上，阿谁能识鲁灵光。
十一月十九日同余退如大进韩璞园琮王亮斋右弼集饮任伯卿官斋，十首之八	朱景英	剧爱琅琊王长史，席间麈尾散风怀。海东亦出栽花手，准备春来醉眼揩。
十一月十九日同余退如大进韩璞园琮王亮斋右弼集饮任伯卿官斋，十首之九	朱景英	斑驳新霜点鬓丝，廉夫老去倦支颐。玉山宾客休腾笑，铁笛当筵试一吹。
十一月十九日同余退如大进韩璞园琮王亮斋右弼集饮任伯卿官斋，十首之十	朱景英	秉烛相看梦寐如，冬冬街鼓报更初。觥船棹后旗枪罢，小别还留兴有余。
研北书屋观尹拜石谷画竹却赠	朱景英	君之于颠得彷佛，拜石何曾具袍笏。南官踪迹不可亲，海外相逢惊突兀。作画不作灰堆山，谁从墨际窥孱颜。赖有胸次竹千亩，篔簹谷落十指间。于兹妙契琴书理，指下勾挑撇捺似。山阴用意在笔先，柴桑解识无弦旨。乃知画竹关天钧，槎丫露处宁非神。不然挥洒偶游戏，津逮何以难其人。谷言读书能医俗，坡言士俗缘无竹。撑肠文字琅玕呈，那不运腕森寒玉。炎方岁晏冰雪无，南荣日色莹清矑。君也解衣一伸纸，横枝侧叶争奔趋。是时观者皆叹息，机趣如斯罕曾得。瓣香况为海岳庵，大皴染外此凭轼。移时放笔忽喟然，我胡不自爱其颠。画竹不已拇亦骈，会当三复南华篇。
寒夜拜石过别新知可念作此	朱景英	风雨禾中路，冰霜节后经。朅来犹梦寐，相识岂飘零。李白诗无敌，成连棹不停。岁寒尊酒共，应惜一灯荧。
腊夜	朱景英	残腊殊方似早秋，宵分只觉露光浮。月当弦上凉侵户，风为帘回响动钩。灯火趣佳仍竹屋，沅湘波远更沧洲。梅花何限天涯思，却触虫声咏四愁。
伯卿官新成奉题，四章之一	朱景英	古言国宅即官衙，称意经营宦亦家。万里代云高雁断，十年海雨野鸥赊。得来清气归兰席，取次春风讯楝花。好在诛茅庾开府，不教邱壑废天涯。
伯卿官新成奉题，四章之二	朱景英	攒罗画戟与油幢，轩闼重新占此邦。为护印床花绕径，好安研席树当窗。分题静数迟迟漏，促坐徐倾浅浅缸。诗酒如君合驱使，胜情还擅境无双。
伯卿官新成奉题，四章之三	朱景英	桐华披拂一亭云，鹄对于兹忆卯君。只谓栖皮勤习射，翻从异地感离群。本根孝友风犹古，规矩高曾世有芬。堂构依然家法在，底夸新筑张吾军。
伯卿官新成奉题，四章之四	朱景英	师门海外笃情亲，踪迹苔岑合亦真。司马设官缘武事，将军赐号本文人。我耽研北清闲甚，君向花南结构新。博得濠梁相视笑，惠庄至竟远风尘。
邹小山宗伯茄豆帧子为章书亭镇帅题	朱景英	东坡在岐亭，力持杀生戒。谓同鸡豚饱，曷勿芦菔芥。齐民有要术，蔬圃细亦大。所以渤海守，计口筹韭薤。烹菽及脯茄，古籍均纪载。厥性详义疏，本草备图绘。清绝让乡翁，写生出时辈。余事貌纤种，紫绿粉琐碎。豆棚瓜架间，手摘可一再。游戏往往然，兹幅尤狡狯。想当贵盛时，割炙恣所快。一朝厌芗腥，食单美生菜。沿篱既吾茹，落苏亦吾爱。涉笔偶及之，肉食料可废。列鼎故自豪，所味乃沆瀣。明公得此意，见画輙欲拜。属题心郑重，饕餮期一汰。养福兼养财，养生此其概。载绎东坡言，噬嗑义不昧。誓当涤三庭，常餐佐粗粝。
又为书亭镇帅题小山宗伯画扇	朱景英	三十六湾秋正熟，帆如落叶飘相续。幅幅随风卸复张，逶迤曲岸峰颓绿。十年不棹湘之湾，梦中倭堕疑烟鬟。忽从画里见彷佛，只少苦竹痕斑斑。画家多师董北苑，派别梁溪更深稳。静树停流何有无，读画辄觉形神远。让翁戏墨散老怀，潇湘入手清无霾。宝之欲袭青丝緺，从今画扇题新斋。
腊月廿七夜宿海门	朱景英	北风不成雪，海上有涛声。竟夕震双耳，残年无限情。三山渺何许，习坎利于贞。坐觉扶桑晓，看予白发生。
人日柬伯卿	朱景英	此日新年胜，他乡旧雨稀。快晴验人意，耽静息尘机。酒快分筵斗，花怜隔院飞。素心肯来访，深话趁斜晖。
元夜燕集楝花书屋	朱景英	盍簪朋酒四筵陈，皎月华镫一夕春。隔幔箫声吹不绝，卷帘花气坐相亲。恰逢蒋诩开新径，况有何戡是旧人。如此风光如此境，为欢那复计官贫。
正月十八日邀那西林兰泰余退如任伯卿李蘧葊本楠王亮斋王曲台执礼集澹怀轩即事，六首之一	朱景英	不待莺花上巳天，炎方物候得春先。小桃树底残红遍，刚值灯期意惘然。
正月十八日邀那西林兰泰余退如任伯卿李蘧葊本楠王亮斋王曲台执礼集澹怀轩即事，六首之二	朱景英	飘忽扶桑万里风，一时豪致羡群公。藕丝孔亦安身得，等入由旬计算中。
正月十八日邀那西林兰泰余退如任伯卿李蘧葊本楠王亮斋王曲台执礼集澹怀轩即事，六首之三	朱景英	平原十日足盘桓，哄饮争从壁上观。凭仗糟邱高筑垒，军容河朔撼他难。
正月十八日邀那西林兰泰余退如任伯卿李蘧葊本楠王亮斋王曲台执礼集澹怀轩即事，六首之四	朱景英	清言亦绮谑亦善，说鬼何妨妄听云。醉后叫呶应不禁，喜无骂座灌将军。
正月十八日邀那西林兰泰余退如任伯卿李蘧葊本楠王亮斋王曲台执礼集澹怀轩即事，六首之五	朱景英	诗味中边食蜜甜，微参妙旨印华严。如何主客新图样，苦费精神逐句拈。
正月十八日邀那西林兰泰余退如任伯卿李蘧葊本楠王亮斋王曲台执礼集澹怀轩即事，六首之六	朱景英	花花相对叶相当，一曲勾留一叚香。自笑爱根牵未了，着绯司马本来狂。
和伯卿庭石之作	朱景英	略存山意思，数笏石争长。忽忆双峨色，难为梦寐忘。露华滋藓碧，雨气袭衣凉。小簇罗浮境，烟云滃一堂。
寒食	朱景英	寒食频年泪，羇栖万里身。松楸余怅望，节序每伤神。老习莺花寂，离知骨肉亲。春风行坐处，谁与慰艰辛。
海门春望	朱景英	春海长天镜面窥，更凭高处振衣宜。风回远浪帆千合，霞散颓垣角一吹。花柳故园劳梦寐，共球属国凛羁縻。原知此地关筹画，孤宦何堪鬓有丝。
伯卿示松石二歌读而善之续歌以广其意	朱景英	叠石不厌小于拳，种松那计短于帚。云腴雾鬣即离间，具体依微露跟肘。主人爱石兼爱松，心期海外留高踪。昨日辇石忽得意，一朝题品欹云峰。乞松一株才及髀，便尔颠狂叫未已。谓是盘拿倔强姿，况与山骨争奇诡。淋漓大作挥宣毫，巧规节目橅嶕嶢。松也石也得所遭，示我时复歌且谣。上陈嵩少山头太华顶，中有窈窕仙关横侧之峰岭。厥产物状苍以黝，天外飞来只俄顷。我读未竟意憬然，土宜材质均由天。当其弃置甘濩落，何人物色披风烟。世事由来惑皮相，不则同声恣谯让。拘墟笃时递相沿，齐物蒙庄每惆怅。如斯松石忽刮磨，主人一日三摩挲。此间胜事何其多，君歌我还赓君歌。
为伯卿题山水障子，四首之一	朱景英	泉细静相求，山深静已古。真性得峥泓，幽人静无语。
为伯卿题山水障子，四首之二	朱景英	飞流故喷薄，绝巘何嵯峨。所以谢幼舆，邱壑趣已多。
为伯卿题山水障子，四首之三	朱景英	眼中无丹青，句妙山水障。可惜杜少陵，不见黄公望。
为伯卿题山水障子，四首之四	朱景英	三十六岛外，置身毗舍耶。如何图绘里，清梦落云沙。
过伯卿率题小诗留斋壁	朱景英	指下流泉梦里山，春风日日闭门闲。前身合是萧思话，相赏真于松石间。
哭二侄	朱景英	巳矣尚何说，因予累汝身。相从穷海外，竟作不归人。半世惟孤露，浮生亦幻尘。白头双泪尽，忍复值残春。
五日诸罗道中	朱景英	尘路邈何极，流风溯不禁。蛮荒行役客，荆楚岁时心。无分陈蒲叶，相于想竹林。驱车自兹始，愁绝为登临。
值拜石北港兰若夜话久之时将返槜李诗以赠别	朱景英	踪迹飘飘者，风萍合一宵。佛言无住着，予意总萧条。鯷国游应倦，鸳湖兴自饶。曰归归亦得，何以慰征轺。
雨夜宿西螺社	朱景英	乱云歘突天无色，坼堕空林莽深黑。翻盆竟夕溜檐端，凉觉衾单忍眠侧。獠奴抱火妇焙衣，噤语怕受官长訾。迟明掖我舆出淖，感叹异域明尊卑。
五月十日王曲台明府邀同那西林副帅李蘧葊司马集彰化县斋燕乐月夜行二十里归抵海壖寓舍已漏下四鼓矣	朱景英	征车五月触炎风，怀抱难开堀堁中。热客到门惭褦襶，故人接席听玲珑。月痕逐处侵寻没，露气熏来曲折通。自笑驱驰成底事，不教尊酒一宵同。
涉大甲溪	朱景英	重巘薄巨溟，溪流赴其壑。建瓴势敢当，一泻不余勺。何年掷山骨，弥望铺磥硌。迅湍日舂撞，涩滑勿容踱。跨碕绝杠梁，悬絙失杙椓。当逵际兹险，徒御困各各。赖有蛮蜑群，顶踵力翘跃。逆掠雪卷涛，敧转颷回蘀。逾晷达前崖，神志犹错愕。咄哉大川涉，平生矢无怍。履坦幽人贞，安居达者乐。曷弗下泽乘，少游语如昨。所以马文渊，头白武溪恶。
蓬山即事，六首之一	朱景英	此间那易觅蓬瀛，夷獠村中浪有名。但使野人习耕凿，太平农亦乐长生。
蓬山即事，六首之二	朱景英	劲弧卓地响藤弦，筱笴雏翎发叠连。也学颜行齐稽首，射生好手试又前。
蓬山即事，六首之三	朱景英	垂垂两耳肉如环，绿发鬖髿覆绀颜。悔不担来千石酒，直看一路醉花蛮。
蓬山即事，六首之四	朱景英	试舞衫裁吉贝多，动摇珠络影婆娑。发声忽举双双腕，宛转听他蹋蹋歌。
蓬山即事，六首之五	朱景英	云子香舂雪色糍，团团搓手意迟迟。老饕口腹殊多累，臂钏生怜压匾时。
蓬山即事，六首之六	朱景英	接程蚁附与猱升，局曲脽尻日炙蒸。一种生灵共含负，差徭何苦太频仍。
白沙墩观海寄伯卿	朱景英	海东直北路一线，横绝岭岫当其冲。崚嶒势欲堕巨壑，赭圻日撼西来风。立涛歕雪忽渟碧，云浮无际天垂空。曦光晶射动不定，水银乍泻青烟蒙。万斛舟簸万里浪，峭帆瞥尔轻于鸿。少顷目駴足亦侧，直疑下有蛟龙宫。昨年忆共雁门客，荷兰城古凌高踪。振衣浮嶮叹四绝，顾盼已足矜豪雄。今来兀立更旷若，沧溟近远收双瞳。翻于鲲鹿苦障翳，那如此境开心胸。故人恨不一把臂，胜概领略谁为同。题诗寄去颇自诧，此行真到蓬山中。
竹城喜晤韩璞园明府	朱景英	迟暮原多感，兼之远宦人。况于沧海外，留滞七经春。溪峒犹遗爱，琴书亦称贫。相逢仍一笑，慰藉见天真。
坌山作，四首之一	朱景英	毒雾出深涧，终朝惨澹间。何人肯来此，坐石弄潺湲。
坌山作，四首之二	朱景英	不到普陀岩，普门身忽现。万古海潮音，自此十方遍。
坌山作，四首之三	朱景英	遇方亦成珪，石际一泓注。不敢漱吾齿，上有徐凝句。
坌山作，四首之四	朱景英	眺远鸡笼山，寒袭鸡笼雪。亭午尚添衣，那堪曦景灭。
将与伯卿别过官斋作此	朱景英	海外成轻别，年时海外逢。素心无几辈，华发剩孤踪。不转有如石，后凋惟此松。眷言存息壤，庭际怅相从。
七月三日伯卿之任六安予送至海门诗以言别	朱景英	灊霍雄南服，君行迫简书。筹纡六蓼国，梦远二峨居。祖帐当秋早，移舟忆夏初。海门离合地，啼笑意何如。
七夕微雨病不成寐忆昨年是夕偕白颖亭阮辅臣集任伯卿官斋燕饮欢甚今白阮俱下世伯卿亦迁任去抚今追昔不胜怆然	朱景英	依然逢此夕，隔岁事增悲。南蒲销魂日，西州陨涕时。星怜河鼓寂，浪聒海门驰。一雨宵深坐，知予病强支。
秋夜闻涛图为石乐莘国任作歌	朱景英	世事矜奇宁有○，○○先○○○水。一官局促冷无比，耐可置身千万里。白波中来悸欲死，耳聒侏离目恢诡。坐荫多罗树深底，种杏非坛槐非市。片席何为设于是，而今乃见徂徕子。前年螺江别，一船○图史。卓尔宋山长，依然秦博士。经解驳而铿铿，笔纵横而纚纚，亦战膏粱濯纨绮。得静者机抉其理，谓根群动动如○。秋风拉瑟秋涛起，作彻夜声喧未已。忽如迅霆奋地纪，忽如飚轮干嵔山垒。又如五兵所向纷披靡，之子嗒然槁梧倚。以无闻参有闻旨，是为静摄动则尔。涛声在海不在纸，以纸写涛亦枝指。卷图还子笑相视，此意勿语坳堂蚁。
秋昼苦热与李槎寄施袚堂坐澹怀轩即事有作，二首之一	朱景英	兼旬金序木延凉，苦盼西风阻瘴乡。岁阅四时皆夏令，候当七月剧秋阳。雁鸿音断书千里，芦荻花稀水一方。底不遥天动愁思，楚人生性爱沅湘。
秋昼苦热与李槎寄施袚堂坐澹怀轩即事有作，二首之二	朱景英	行吟坐啸三间屋，饭罢眠余一碊茶。不惯逢迎如隐客，未偿笔墨似逋家。元之笺疏专门重，白也诗篇浪迹赊。要与陈人同寂寞，晚风消受贝多花。
题戎装丽人图	朱景英	盘马腰身试几曾，边风吹动影凌兢。解围谢女浑闲事，却对丹青忆白登。
恽道生画山水歌	朱景英	毗陵恽氏工作画，正叔本在道生后。正叔写生妙入神，何似道生挥毫如运帚。胸中邱壑蟠几许，落手寻丈等粒黍。笔底已无高房山，眼边不数米家虎。由来大巧无纤辞，讵有大力肯事轻描淡写为。窠臼尽脱笔墨外，不施皴染艺更奇多。君论画兼论文，读书读画同所云。愚意读画仍自读书始，俗工院体徒纷纷。世人但爱南田子，花叶工为没骨体。边徐而后叹独绝，寸缣尺素珍莫比。我获此幅赏其大落墨，是用作歌表奇伟。噫嚱吁，读画录中传久矣。
经剌桐围怀伯卿	朱景英	聚散真无定，离愁积未删。故人万里外，树色一围间。风雨江南道，云烟海上山。相违忽相忆，行处泪痕斑。
十月十一日过余斋听陈山人鸣谦弹琴	朱景英	海上稀闻雁，横琴奏塞鸿。何心避矰缴，余响散丝桐。伫兴七弦遍，经时尺素通。怀哉岁将晏，木落楚江东。
腊夜	朱景英	海外腊三度，灯前泪一挥。死生俱异域，夷险本忘机。夜寂风声厉，愁多酒力微。家人应念我，头白尚征衣。
除夕	朱景英	家山别去九经霜，岁钥频更拙宦场。垂橐金无余陆贾，盈头发已变冯唐。梅花海外谁传讯，柏叶宵分独举觞。坐听东风吹欲徧，新年寒谷转春阳。
壬辰（1772）元日立春	朱景英	东皇暖艳履端浮，启曙苍龙应候游。行处阳春原有脚，吹来太簇正从头。云占三素仪金凤，冻破重阴出土牛。祥序屡逢矜盛事，咏歌何限起沧洲。
清荫堂观奕作	朱景英	绿泻当庭一榻清，东风无力动帘旌。竹炉初暖茶烟细，静听楸枰落子声。
人日卽事	朱景英	新年剧人事，乘暇度兹辰。竹叶虽无分，梅花得少亲。清晖揽如许，旧雨话何频。不觉西窗晚，烦纡散几巡。
瓶花，四首之一	朱景英	褰帷晓色透疏窗，缬眼穠华扑玉缸。老大心情解相惜，争教传唱到春江。
瓶花，四首之二	朱景英	攲斜态亦自然佳，晕脸初匀镜槛排。看未回身春已熟，斑骓谁踏洛阳街。
瓶花，四首之三	朱景英	解脱根荄自水南，军持色相幻瞿昙。道人近得观空法，种种维摩病后参。
瓶花，四首之四	朱景英	轻风飘颭影纤纤，为护余香不卷帘。几点落红随意数，引他绮思上毫尖。
遣家人送二侄柩渡海归诗以志悲	朱景英	三年海外身，就木已一载。旅殡良可悲，况复阻巨海。汝来我是偕，汝归我独在。来归无差殊，月日暗相待。肠脑汝正盛，齿发我渐改。无年为谁恸，远宦只自悔。彭殇理一致，达者得无乃。雪涕奚所从，含酸诉真宰。
题王石谷寒夜联吟图	朱景英	干莎满地霜华净，丛筱依墙风籁咏。空旻一片月轮寒，孤照藤萝光不定。乌目山前旧草堂，朋簪歙集倾壶觞。炉煨榾柮拨不尽，冷灰残烛谭何长。须臾寒光透虚牖，瑟缩蟾蜍泪凝久。兔毫呵冻各匠心，茧纸铺银竞义手。耕烟散人画绝伦，以画代诗更逼真。眼边粉本摹能肖，笔底丹青妙入神。古人作画皆有意，或传故实或即事。曾图屈子离骚经，亦写卢鸿草堂志。君家右丞姿绝奇，诗中有画画中诗。散人诗句故不俗，写意时复仿髴之。我携此幅来海外，珍重频将玉义挂。为题长句代君诗，愧我难效诗中画。却想江南冰雪庐，飞觥刻烛兴何如。祇今画在诗篇逸，令人空忆骊龙珠。
感兴，四首之一	朱景英	陶公高秋人，性本不谐俗。至慎阮步兵，貎以狂自覆。贤者涉末流，迷阳伤却曲。要不小其身，高厚何蹐局。抵鹊猥以珠，腊鼠矜为璞。所识故茫昧，况乃耳代目。
感兴，四首之二	朱景英	鸾鹤无卑响，松柏无凡枝。寥天邈何闻，幽谷暗勿知。翔者高且远，植者古以奇。物各有本性，人乃盭窒之。风不散太音，雪不虐贞姿。昭质完无亏，造物岂有私。
感兴，四首之三	朱景英	山吾知其高，海吾知其深。相于而白首，吾不知其心。古人交以心，今人交以金。举世利交者，同利不同岑。阅人无贤愚，阅世无古今。众鸟归一林，众响叶一音。众交联一心，君子矢其忱。
感兴，四首之四	朱景英	蜩以五月鸣，槿以一朝繁。蜩鸣尚阅序，槿繁不及昏。饱露外何求，美荫周林园。所志在廉让，淸响时一喧。嗟彼卉木荣，依托惟篱樊。萎华萧艾丛，浮艳谁与扪。下士学齐物，齐末遗本根。即目了可鉴，斯义匪躗言。
夜坐	朱景英	移榻当轩坐夜分，雨余露气浸帘纹。度垣萤火微微见，隔牖花香细细闻。世阅大千还泛海，年过半百欲看云。无多梦寐天涯滞，华发灯前感易纷。
六月六日即事	朱景英	竹素丛残海外装，官闲偏为曝书忙。风床叶叶舒还卷，消受长天古墨香。
十一夜	朱景英	凉风入虚牖，初漏月痕敧。幽意少人会，息机惟自知。远怀许元度，愿学荣启期。何处寻真乐，清宵惬所思。
夏夜咏庭前杂卉四首	朱景英	小簇何郎雾夕诗，微波脉脉解通辞。怜渠欲堕犹开候，月下风前尔许思。
夏夜咏庭前杂卉四首	朱景英	串串柔丝挂玉台，沅湘风味托琼瑰。凭教滴尽蟾蜍泪，不向方诸掬得来。
夏夜咏庭前杂卉四首	朱景英	瑶华影里见曼殊，鼻观参来淡欲无。薝卜入林香近远，晚风吹上十眉图。
夏夜咏庭前杂卉四首	朱景英	碎翦纤苞静夜分，短篱疏处逗微熏。动人芳杜思何限，露气江乡久不闻。
过竹溪寺	朱景英	不见檀栾影，溪声听亦无。疏钟空际堕，古刹望中孤。径曲迷香篆，林荒冷苾刍。移时味禅悦，且复小跏趺。
午睡梦伯卿	朱景英	怀人不能已，江海故绵绵。浃岁阔颜色，音书来判年。频挥吹雨泪，忍诵停云篇。握手怅何许，西窗梦寐边。
七夕	朱景英	每逢节序感无端，浮宦孤踪鬓欲残。磨蝎一宫身命厄，牵牛四度海天看。笙歌下里喧如沸，瓜果中宵语倍欢。转为情亲动遥思，针楼念否远人寒。
立秋日雨	朱景英	长日度无赖，远怀扪自幽。半晡微有雨，穷海镇宜秋。絺綌薄凉入，竹梧清响流。颇知尘事少，萧瑟转夷犹。
秋雨	朱景英	今年夏月风不号，亦罕骤雨来崇朝。干鹊故不越海噪，阳乌只觉当空骄。入秋三日月离毕，漏天界破银河涛。摧颓四角黑云压，天浆直倒非倾瓢。霾昏失旦莫辨昼，溜响薄暮还连宵。时复撞搪户牖壁，挟势撇摋惊吹飚。青苔上砌础生菌，绿树踠地窗偃蕉。文书稀省颇自得，况听丛竹声萧萧。常时车马客到未，旧雨今雨从诙謿。惟愁庳侧泥没踝，屋上卷去三重茅。
寄题伯卿说剑图	朱景英	平生未买耶溪水，那解千里与十步。勇烈伯子说剑豪，绘图要我题诗句。自言用意故自别，须知不袭蒙庄说。书生从事羽林郎，七校移官来百越。又来海外窃斗糈，将领承平虚岁月。衋然动念先将军，遗匣尚留三尺铁。一试克靖萧关戎，再试直捣冉駹穴。龙身虎气经百磨，末路峨峨完大节。男儿三十不自立，忍使前人光遏佚。摩挲此铁铁依然，酬报何曾竭毫发。以此貌作兜鍪人，抚剑傍徨意彷佛。我闻君语睇君图，舐笔欲下还踌蹰。谓君意气颇自负，丹青渲染缨曼胡。周文矩画亦奇隽，讵如此图忠孝俱，卷图还君不敢作，君竟携之去灊霍。海门送别临清秋，隔岁风烟俨如昨。思君不见图亦邈，苍茫独咏期偿诺。诗成寄君君勿嗤，说剑如斯差不恶。
凤山道中，四首之一	朱景英	秋气偏迟到海涯，征舆触热走尘沙。雨余少觉凉颸入，一路香吹晚稻花。
凤山道中，四首之二	朱景英	语经重译总差讹，诘曲村墟鹘突过。一事南来差不恶，山光揽得半屏多。
凤山道中，四首之三	朱景英	那曾仙袂挹浮邱，岭海中间自在游。咫尺阆风烟羃历，暮云不隔小流求。
凤山道中，四首之四	朱景英	深黑蛮溪束火来，乱流中夜困舆儓。少游数语关千古，讵独文渊首重回。
宿郑氏庄	朱景英	此行非选胜，佳处小盘桓。泉响依阶细，藤阴覆径寒。流风溯如写，疏雨听将残。一夕秋声觉，萧然感百端。
南社即事	朱景英	桄榔覆叶海棕直，丛筱钩枝野藤羃。缚茅编竹土抟甓，蜗壳中间杂庖湢。卸装小憩徕花蛮，赉以吉贝珠簪环。椰倾白酒袒割肉，醉饱諵諵齐万福。蛮奴拍手蛮妇歌，溪山乐事何其多。
夜雨阻水野次	朱景英	云黑四山雨，山泉百道流。坼崖声出涧，绝壑夜无舟。哭岂穷途效，宾谁一榻留。天明偏不肯，客路及中秋。
闻五兄二侄两榇自福州归里不胜怆然	朱景英	客心故凄楚，重以死丧悲。同怀既异路，茹痛摧肝脾。栖魄小西湖，遐予海东陲。可怜风雨夜，对床杳无期。竛竮百忧丛，赖有犹子随。盛年忽短折，老泪惟承颐。忆昔衔恤奔，闽峤初牵丝。累岁骨肉惨，都在天一涯。人生乐仕宦，而我至于斯。樵川滩嶻嵲，旴江濑逶迤。素旐从此去，故山日近之。朝来揽青铜，鬓发苍以衰。恸余行自念，少壮岂其时。
送史皋文丹书返里	朱景英	跫然海外喜经过，归去其如装薄何。赏尔奇文追玉局，问谁曲室伴维摩。半屏山好游应倦，八月波平棹放歌。稳向钓龙台下住，空中莫惜寄书多。
九日	朱景英	久别篱边菊，来乘海上槎。一官远如客，九日倍思家。风雨亲朋阔，沅湘道路赊。凭高搔短发，吟望不胜嗟。
顾鉴沙棡伴梅图，四首之一	朱景英	高人只合占幽栖，一卷冰文避俗携。清到梅花圆个个，澹他尘梦小楼西。
顾鉴沙棡伴梅图，四首之二	朱景英	霜华斑驳月黄昏，花底凌兢少慰存。却胜冲寒远相访，水边篱落竹边村。
顾鉴沙棡伴梅图，四首之三	朱景英	阅世风烟老岁寒，为攀嘉树感无端。清芬的的君能诵，底补笙诗咏采兰。
顾鉴沙棡伴梅图，四首之四	朱景英	江乡花事近如何，读画天涯忍放歌。开遍早春三百树，不堪回首白云多。
明吴江女子叶小鸾自写小影为顾鉴沙题，六首之一	朱景英	藕丝孔里几由旬，十七芳华只幻尘。解道梅花如静女，疏香阁畔认前身。
明吴江女子叶小鸾自写小影为顾鉴沙题，六首之二	朱景英	晨书暝写遍缣缃，点染丹铅亦擅场。识取毫端吹欲活，画义乞与返生香。
明吴江女子叶小鸾自写小影为顾鉴沙题，六首之三	朱景英	观香妹子波微步，写韵仙人体迅飞。要是洛灵诸眷属，丹枫江上采珠归。
明吴江女子叶小鸾自写小影为顾鉴沙题，六首之四	朱景英	泪叶飘零岁欲残，月明空怅画阑干。春风鬓影丹青见，肯许弹琴近坐看。
明吴江女子叶小鸾自写小影为顾鉴沙题，六首之五	朱景英	一觉游仙雪爪痕，非非想亦画中论。何当无叶重翻案，更为梅花心截爱根。
明吴江女子叶小鸾自写小影为顾鉴沙题，六首之六	朱景英	一生心事吴江叶，得句曾将小篆镌。莺脰湖边消息断，花枝依旧蘸波鲜。
除夕	朱景英	归去若不早，胡为尚滞淫。乍醒残夜梦，犹役隔年心。境习忘殊俗，栖卑想故林。一灯相对坐，聊复白头吟。
人日成成山司马招同解辛圃文燧王亮斋周立斋大本三明府集饮官斋	朱景英	四逢人日总晴天，物候今年得气先。腊冻未消花信逗，春盘初荐菜芽鲜。尊前谭笑庄谐杂，座上宾朋去住牵。取次东风挂帆好，南皮回指海云边。
喜晤尹拜石即与言别	朱景英	怀君逾浃岁，相见复相怜。霜雪寒如此，风波险故然。宿春蛮徼路，倚棹海门船。聚散嗟何促，含情共远天。
为尹拜石题芦塘檥棹图，二首之一	朱景英	湖风淅淅水平堤，绿偃菰芦一翦齐。泊宅村边消受煞，瓜皮艇子蒻篷低。
为尹拜石题芦塘檥棹图，二首之二	朱景英	侬船镇日傍渔矶，倚浆红襟见亦稀。底怪钱塘戴文进，燕支渲染钓师衣。
正月廿二日余以西旋自海门登舟与解戒予文炯辛圃王亮斋别	朱景英	薄宦真成汗漫游，重溟以外四经秋。劳薪谁解轮辕惜，退院难为瓶钵谋。晨夕素心殊可念，川涂白首尚何求。年时惯洒临岐泪，几日东风竟放舟。
人日	朱景英	元日到人日，他乡胜故乡。疏花披素艳，沙岸绕微茫。锦里残丹灶，春星带草堂。平生为幽兴，同客未能忘。
后陇早发	朱景英	彻夜严风撼树声，海壖北去早寒生。真成五月披裘客，那更殊方叱驭行。惫矣岛夷烦力役，寂然里鼓闹征程。简书于我何相迫，无限衰迟远宦情。
晚香玉绝句	朱景英	翠羽明珠欲比肩，香生细细月娟娟。销魂一种梨花梦，莫为横陈薄小怜。
雨行	朱景英	寒气侵晨薄，征衣触雨凄。水喧千涧骤，云压四山低。客意难行路，人情畏在泥。郎当问前渡，一叶岸东西。
送陈梅岑长钧之任武冈学博	朱景英	莫厌清贫甚，儒林幸又君。几人陈古义，吾道在斯文，珍重青毡席。淋漓白练裙。从来饶笔墨，况对乱峰云。
登郑州夕阳楼	朱景英	独上高楼思渺然，中原形胜夕阳边。九河带雪声趋海，二室盘云势到天。狂以成名为竖子，达能退步即神仙。须知楚汉寻常事，我欲吹笙鹤背眠。
一元子玉带歌	朱景英	临濠龙种岐海死，以数茎发为终始。鼎移社屋逾三纪，毅魄犹依故辽邸。可怜赤嵌城，夜夜荒鸡鸣。可怜竹沪溪，年年杜鹃啼。九十年来同声哭，绝岛无祠荐秋菊。薶香亦剩几抔土，遗带还余一束玉。带兮带兮当年玉人用意琢百鹿，那知一旅无成莽驰逐。幸也末路完其璞，皓洁奇姿出陈椟。君不见七客寮中信国砚，玉带生歌酬唱遍。不惟其物惟其人，正气常留石一片。我今为带作此歌，歌成信手书擘窠。谁欤和歌谢皋羽，勿烦属笔赵孟俯。
孙武水索题渡海图鹿鹿久未报适将有台湾之行即书以赠行	朱珪	天枢欹贯水转空，神州一撮裨海东。踏土食火吸海马，不惯高浪连天舂。君家苕霅美清泚，伯仲自比衡与龙。奇书已搜洞庭穴，椽笔欲赋冯夷宫。崇明小屿昔放棹，叱吒蛟蜃鞭鸿蒙。一朝渡岭到瓯粤，九夏吟苦来商风。蓬莱金阙在何所，嗟君岂复长固穷。天阊凌竞不可羾，掉头径去登鸡笼。厦门鹿耳屹双堑，六十四岛澎湖中。帆开照空神火碧，夜半烧海扶桑红。此行壮哉足记览，莫放险语惊龙公。迟君归装更千帙，满缀明月光瞳胧。
绝命词	朱术桂	艰辛避海外，总为几根发。于今事毕矣，祖宗应容纳。
曹仁宪谨荣寿五言古一首	李呈辉	天锡公纯嘏，气象着轩昂。年高德弥劭，海滨教化良。爱民询疾苦，敦俗劝农桑。顿起菁莪化，文运开一方。善政兼善教，遗爱诵甘棠。五载牛刀试，口碑载不忘。欣逢岳降日，愿进九霞觞。遐算南山拟，令名北斗望。昔有洛阳老，聚会耆英堂。今有我仁宪，姓氏并标扬。后先相济美，福禄寿而康。吾侪何以颂，俚言赋一章。
北巡旋署留别诸罗令【北巡旋署留别诸罗卫令】	李宜青	熏风吹雨长嘉禾，新港桥流恺泽多。垦土汗沾芳草湿，读书声遏彩云过。玉峰天半晴微吐，铁线沙明月一涡。去后重思情较切，逢人勤说卫诸罗。
曹仁宪谨荣寿七言律，四首之一	李文光	炯炯华星列上台，东瀛政绩见风裁。少曾结客魁多士，老尚亲民困盛才。义塾传薪崇礼让，孝经诵背集婴孩。洛中旧有耆英会，愿奉介眉酒一杯。
曹仁宪谨荣寿七言律，四首之二	李文光	四五年来雨似膏，殷勤抚字忍言劳。曩时斧斫蟾中桂，此日樽开阆苑桃。云路原堪腾骥足，弹丸亦且试牛刀。薪槱不弃光文甲，多士蒸蒸奋誉髦。
曹仁宪谨荣寿七言律，四首之三	李文光	太行山下本多贤，岳降钟英岂偶然。干济长垂天下望，勋名不让古人先。神凝秋水宦情淡，瑞溢南山爽气悬。今日箕畴征五福，菊花品本号延年。
曹仁宪谨荣寿七言律，四首之四	李文光	一夜西风动九秋，寿星朗朗焕前头。三多已兆华封祝，五福先征大禹畴。富教兼施应有豸，恩威并济岂无鸠。跻堂献爵情何限，棠憩亲逢惠爱周。
曹仁宪谨荣寿七言截句一首	李春波	闻公早晚欲投冠，多士沈吟意不欢。万一满天风雪大，有谁冲冷看袁安。
曹仁宪谨荣寿七言律，四首之一	李春澄	风流藴藉有谁过，数载岩疆费抚摩。化比寇恂河内瘠，诗如元结道州多。中牟物望称三异，南国羔裘爱五紽。我亦伴他骑竹队，跻堂来唱袴襦歌。
曹仁宪谨荣寿七言律，四首之二	李春澄	琴鸣堂上玉鸣珂，案牍何曾废啸歌。风雅共知吾辈少，贤劳偏较友邦多。先敦孝友非沽誉，但豁胸襟即饮和。杯酒跻堂称介福，颂声摇曳比卷阿。
曹仁宪谨荣寿七言律，四首之三	李春澄	治行争推第一流，东瀛南北借宣猷。人如生佛万家祝，座有清风满室浮。为凛官方高节着，欲舒民困苦心求。称觞齐庆华对祝，拟拜并州郭细侯。
曹仁宪谨荣寿七言律，四首之四	李春澄	崧岳何时诞甫申，三秋爽气转洪钧。丁年已折高枝桂，甲子初周不老身。洛水人文夸领袖，瀛东子弟受陶甄。惟公张弛无声色，一个休休社稷臣。
曹仁宪谨荣寿五言古一首	李薪传	太行高维岳，降神钟灵异。双旌来淡海，竹马引儿戏。孝经课童子，书院培士气。愿言单父宰，心劳长抚字。岂识秋风起，蒪鲈思欲嗜。孤松秀冬岭，遥遥祝青翠。
秋夜	林元俊	西风瑟瑟夜凄凉，何事萦心旅梦长。蛩韵和秋吟远砌，萤灯带月照高梁。倾觞自许三更醉，对菊频分一段香。最厌邻家砧杵急，声声尽是捣愁肠。
曹仁宪谨荣寿七言截句，八首之一	林兆龙	寿域天开气运延，金茎十二露华鲜。我公想是琼浆饮，绿鬓朱颜不老仙。
曹仁宪谨荣寿七言截句，八首之二	林兆龙	寿星原本老人星，大德从来享大龄。旧社耆英堪再会，画图一幅绘丹青。
曹仁宪谨荣寿七言截句，八首之三	林兆龙	寿算五旬有九秋，频闻海屋更添筹。今朝且把三多庆，明岁还赓六甲周。
曹仁宪谨荣寿七言截句，八首之四	林兆龙	寿诞恭逢九月时，萸觞菊盏正相宜。当筵忽忆秋闱事，预指鹿鸣重宴期。
曹仁宪谨荣寿七言截句，八首之五	林兆龙	寿酒欣斟绿满樽，西来爽气溢朱门。吾侪好似瑶池会，雪藕冰桃乐湛恩。
曹仁宪谨荣寿七言截句，八首之六	林兆龙	寿香一柱表心香，刻意申祈鹤算长。憩苃清风随处在，台南台北咏甘棠。
曹仁宪谨荣寿七言截句，八首之七	林兆龙	寿考作人久树勋，口碑载路足传闻。异时采入东都志，青史流芳颂使君。
曹仁宪谨荣寿七言截句，八首之八	林兆龙	寿诗竞进祝冈陵，五老三神果可征。巴语幸邀青眼顾。龙门百尺若荣登。
曹仁宪谨荣寿五言排律	林宗衡	五载苍黎福，铜符绾绿厅。元灯能久照，宝镜岂辞形。止水心堪白，公堂眼不青。几番红杏雨，万户紫薇星。乡校会分俸，蒙童亦执经。兰陔敦孝养，药笼贮参苓。士望多时洽，民情到处听。春风徐孺榻，冬日醉翁亭。地本平波浪，流偏判渭泾。群生齐在宥，大辟忍明刑。鬼子驱千甲，神君出六丁。威加戈直指，恩重雀飘翎。但说私皆忘，难夸我独醒。尊亲今献爵，词翰众撞莛。淡北来何暮，闽南发此硎。愿天申寿岂，重与庆耆龄。
曹仁宪谨荣寿五言古	林廷鲲	维公其伟矣，经纶满腹藏。宰世清于水，居官莅以庄。保民如保赤，仁意溢洋洋。立教先文德，栽培兰桂香。父母干坤大，春秋日月长。应知仁者寿，何俟假彼苍。惟兹文甲士，此心终不忘。爰当崧降节，盥沐拜公堂。寿诗各献颂，寿酒各称觞。俾尔弥尔性，纯嘏咏尔常。八百椿并茂，三千桃比芳。吾侪托宇下，长以沐恩光。
曹仁宪谨荣寿五言律一首	林挺华	寿星临我淡，政治普甘棠。学究天人藴，名争日月光。孝经传小子，廉俸建胶庠。两袖清风在，深仁福泽长。
曹仁宪谨荣寿七言律，二首之一	林扬声	一团和气配干坤，德化施行俗可敦。羲瑟农琴期近古，村箫社鼓乐沾恩。鹤飞谁唱东坡曲，燕会共开北海樽。为祝期颐长不老，升平人瑞庆公门。
曹仁宪谨荣寿七言律，二首之二	林扬声	香焚宝鸭烛金莺，道是使君此日生。品拟黄花秋色淡，节征古柏岁寒荣。登龙士共三多祝，附骥余同再拜赓。应识他年归去后，还将洛邑会耆英。
曹仁宪谨荣寿五言律	林春和	圣朝崇吏治，海表有贤臣。注意诗书教，关心疾苦民。今将周甲子，共庆降申辰。有此群情载，应成不老春。
曹仁宪谨荣寿又集诗句【集诗句一首贺曹仁宪谨荣寿】	林春和	岂弟君子，在彼中河。惠我南国，来游来歌。民之父母，其乐如何。以介眉寿，百禄是荷。
曹仁宪谨荣寿五言排律，四首之一	林炳旗	循吏来虽暮，仁风化若驰。椿龄知不老，菊酒庆临耆。福命春秋当，神仙岁月迟。明伦经首孝，宣化德维慈。喜进长春颂，惭非绝妙词。作人宜寿岂，共乐太平时。
曹仁宪谨荣寿五言排律，四首之二	林炳旗	旧会耆英地，今来老健翁。变齐还变鲁，成德又成功。名占蓬莱顶，籍居天地中。福星临我辈，时雨遍蒙童。敬祝筹潻海，欢呼寿比嵩。称觥非贡媚，仁化冠群公。
曹仁宪谨荣寿五言排律，四首之三	林炳旗	北海开樽日，南山献颂年。群钦仁者寿，咸仰大夫贤。本是无双士，应推第一仙。福澄畴锡九，生并佛盈千。沛泽棠兼黍，钟灵涧与瀍。待看周甲子，称兕好随肩。
曹仁宪谨荣寿五言排律，四首之四	林炳旗	湛露承恩日，清秋介寿时。名标循吏传，望叶淑人诗。周甲欣何似，生申允若兹。淡江盘老鹤，洛水献灵龟。名教多真乐，劬劳念至慈。孝经基福祉，特此勖童儿。
曹仁宪谨荣寿又七言律，二首之一	林玉文	长庚灿烂彩云边，甲子盈筹颂大年。重九萸囊曾系佩，秋三菊酒正开筵。仁恩远播群黎洽，德政覃敷五福全。彭泽高风犹未邈，遐龄永享继名贤。
曹仁宪谨荣寿又七言律，二首之二	林玉文	崧岳降神宰此间，仁心仁闻播乡关。椿萱长茂祥麟毓，兰桂腾芳瑞凤还。酒饮黄花倾北海，庭盈赤舄颂南山。有功文教铭钟鼎，万古英贤共仰攀。
曹仁宪谨荣寿五言排律	林玉文	邺下清风在，贤良夙慎修。抚绥安此邑，布化展鸿猷。庠序兴文甲，农桑重里州。三多征华祝，五福叶箕畴。天上长庚焕，人间瑞气浮。召公堪比德，陶令恰为俦。对菊酣琼宴，跻堂举玉瓯。淡江恩泽溥，卧辙共攀留。
斐亭听涛次韵【斐亭】	林菼	曾趋官阁待春潮，笑语浑疑燕蓼萧。乍听怒涛云浩浩，还看良月夜寥寥。早知沙上无寒雁，可有仙人倚洞箫。此日瀛壖成梦想，天边谁与度银桥。
曹仁宪谨荣寿歌一首	林邦彦	大哉我公泰山北斗堪相比，大哉我公泽雨恩波不胜指。惟兹寿考能作人，歌功颂德更无已。溯自前年丁酉春，文甲乡庠初议起。余家不惜费千金，购地一区为基址。不意创难成更难，当事之人忽中止。星霜七阅未鸠工，适遇我公临玉趾。自捐鹤俸数百员，鼎力招募重修理。画栋雕梁壮大观，阖属生童赓孔迩。又蒙开课欲甄陶，举手加额欣然喜。济济彬彬聚一堂，三千何啻集朱履。玉尺量才新榜开，一经品题作佳士。佳者益奋拙者勤，争作龙门烧尾鲤。鼓励文风日振兴，吾侪刻意铸金祀。幸逢岳降在今辰，敢将华祝重申拟。愿我公多福多寿多男子，愿我公万古千秋长如此。
曹仁宪谨荣寿七言律一首	林铭勋	五年循政播弦声，淡水斯文仗主盟。夏雨化人原大德，春风坐我有余情。菊泉敬藉金樽献，蓬饵唯将雪碗盛。偻指潞公庚甲会，如先一岁是同生。
曹仁宪谨荣寿柏梁古体	林际华	仰思夫子最公明，空如宝鉴平如衡。鼠牙雀角化无争，五年莅淡讼庭清。不闻诅声闻祝声，歌功颂德各输情。愿期寿考享长生，余虽童子心亦倾。幸同师友把诗赓，纸尾也将署一名。
登红毛城诗【赤嵌城】	林凤飞	海畔孤城落日昏，水天无际欲销魂。云拖两脚鲲身岛，风送潮头鹿耳门。堪笑霸图归幻梦，独留遗迹吊寒暄。纡回磴路谁过问，止有萋萋细草痕。
赤嵌城【赤	林麟昭	歌舞楼台半已倾，女墙斜日照孤城。闲庭无复生芳草，复道犹闻唤晓莺。往事空悲时节换，圣朝长幸泰阶平。纵教沙碛千年在，烽静无烟夜月明。
四合仙梁	杨二酉	谁将玉斧斫仙榕，露叶云根影万重。疑是银桥天上落，不因风雨作神龙。〈廖振富编校〉
登赤嵌城	杨二酉	极目天涯是水涯，荷兰城上计程赊。潮光沸沸鸣奔马，帆影星星点暮鸦。日丽九重天子闼，云飞万里使臣家。何时慰我桐花节，好向龙津一泛槎。〈廖振富编校〉
东郊劝农	杨二酉	时雨且既足，命驾东郊行。岂不嗜游览，所重在民生。凉影走虹练，深竹鸣催耕。秧马踏畦碧，麦浪扬畴平。村烟间篱落，耆老欢相迎。烽消省烦役，赋薄无苛征。复此兆有年，谈笑尝君羹。残阳摇旆色，鸡犬含余情。〈廖振富编校〉
南巡纪事，四首之一	杨二酉	路转埤头近，平山一线连。野桥低涧水，深竹暗村烟。犬吠花间径，人锄屋后田。不知身异域，疑对武陵仙。〈廖振富编校〉
南巡纪事，四首之二	杨二酉	扁舟溪水上，遥见此山痕。一脉仍通海，千峦何处根。云封傀儡社，竹护夕阳村。川岳东南尽，群灵拱至尊。〈廖振富编校〉
南巡纪事，四首之三	杨二酉	问俗来番社，青葱曲径长。家家茅盖屋，处处竹编墙。牵手葭笙细，嚼花春酒香。知能但耕凿，真可拟羲皇。〈廖振富编校〉
南巡纪事，四首之四	杨二酉	罗汉云中塞，天关第一重。林幽深踞虎，潭静隐蟠龙。马辟芦间道，塘虚竹外烽。鸟鸣讶行色，同出翠微峰〈廖振富编校〉
重阳海东书院	杨二酉	重洋远渡度重阳，载酒寻花花正黄。文苑连朝开霁色，春台九月着罗裳。种来桃李新多实，培得芝兰旧有香。今日登高临海国，奎光一点上扶桑。〈廖振富编校〉
评何斌遣郭平打探鹿耳门至赤崁城水道	江日升	非关沧海变，多是地脉灵。若不假诸辈，何由入典型。
评何斌献地图予郑成功	江日升	谁料为将尽，翻然一着奇。深藏出意外，昼夜使人疑。
吊监国夫人诗四绝，四首之一	江日升	欲问天高天不知，千声血泪暗中垂。人间无意心灰甚，明月当空照冷闺。
吊监国夫人诗四绝，四首之二	江日升	一盏明灯一帖明，傍缠灯影复相连。三朝茶饭尽人事，七尺梁间订后缘。
吊监国夫人诗四绝，四首之三	江日升	虽然日月有时缺，难算今朝意外愆。自计此身无顿处，甘从地下结良缘。
吊监国夫人诗四绝，四首之四	江日升	纵有百年亦是死，何如七尺完吾生。此生了却人间愿，南郭楼台北郭茔。
舟次澎湖偶成一律【桴海过台湾舟次澎湖】	江日升	烟霞荡漾渔人处，已作霸图保障关。退守聚成雄海国，进窥衅隙动华山。百千万士咸空壮，三十六峰险亦闲。南顾将军诚有赖，德流教化迨荒蛮。
评台湾收入版图永为海外文物富饶之邦	江日升	新辟天南海外方，人民安堵不须忙。雨顺风调升平福，一统山河帝祚长。
评郑成功攻台	江日升	舟速因风便，好如箭脱弦。于今又有水，凡事在皇天。
评郑成功率攻赤崁城	江日升	从来在将德，恃险终然宽。曲折百般计，今朝始见难。
评郑成功寓兵于农之法	江日升	创业农为本，安军食必先。讲求相寓意，海外有新田。
评郑成功寓兵于农	江日升	征诛当有兵，安韩可无耕。筹画寓农计，开疆千古名。
评厦门之役	江日升	莫讶人民遭难，岂知神佛依然。失意必定如是，地理故致播迁。
赞宁靖王朱术桂与五妃殉节二绝，二首之一	江日升	天地干坤无可寄，飘然海国全其身。于今天命诚如此，不负朱家一伟人。
赞宁靖王朱术桂与五妃殉节二绝，二首之二	江日升	四海飘蓬何处栖，厦倾一木总难支。愿留数茎白头发，归见高皇喜有子。
甲子（1744）仲冬至台湾诗	江日升	霸气已消王气兴，荒夷图入版图名。升沉有数干戈息，礼乐无私教化行。月冷雄魂应坠泪，史香吊鬼岂虚声。看来世事皆前定，白日寒云不胜情。
咏沈瑞夫人不从父母归宁命	江日升	南北姻缘岂偶成，死生今日别离情。不从父母归宁赋，愿赋终天一路行。守一曾闻保母言，不因生死离侯门。黄泉旅次暂相彼，公案共完礼至尊。
庭中白菊新开	沈光文	新妆入夜洗胭脂，移向灯前赏一卮。不觉更深花共醉，影随斜月舞迟迟。
咏篱竹	沈光文	分植根株便发枝，炎方空作雪霜思。看他尽有参天势，只为孤贞尚寄篱。
戏题	沈光文	十五年来一故吾，衰颜无奈白髭须。只应遍处题诗句，莫问量江事有无。
番橘	沈光文	枝头俨若挂繁星，此地何堪比洞庭。除是土番寻得到，满筐携出小金铃。
释迦果	沈光文	称名颇似足夸人，不是中原大谷珍。端为上林栽未得，只应海岛作安身。
番柑	沈光文	种出蛮方味作酸，熟来包灿小金丸。假如移向中原去，压雪庭前亦可看。
望月	沈光文	望月家千里，怀人水一湾。自当安蹇劣，常有好容颜。旅况不如意，衡门亦早关。每逢北来客，借问几时还。
夜眠听雨	沈光文	遇晴常听月，无月听偏难。海怒声疑近，溪喧势作寒。闲枝惊鸟宿，野渚洽鱼欢。梦与诗争局，诗成梦亦残。
题宁靖王斋壁	沈光文	修得一间屋，坐来身与闲。夜深常听月，门闭好留山。但得羁栖意，无嗟世路艰。天人应共仰，愧我学题蛮。
菊受风残又复无雨润累累发花虽不足观亦可聊我慰也	沈光文	天风吹不尽，憔悴复舒英。似有催诗意，还多望酒情。会当枯亦发，是乃困而亨。爱惜饶真赏，休将境遇评。
卢司马惠朱薯赋谢	沈光文	隔城遥望处，秋水正依依。煮石烟犹冷，乘桴人未归。调饥思饱德，同饿喜分薇。旧德萦怀抱，于兹更不违。
赠友人归武林	沈光文	却有机缘在，相逢意气同。来看云起处，共话月明中。去去程何远。悠悠思不穷。钱塘江上水，直与海潮通。
归望	沈光文	归望频年阻，徒欢梦舞斑。在原嗟鸟散，杖策效鳞攀。镜里头多白，风前泪积殷。用坚饥馁志，壮士久无颜。
齐价人移浯以诗投赠次韵答之	沈光文	性懒恒耽逸，身闲若避纷。当关学望气，载酒欲论文。佳翰诚臻圣，新诗更轶群。枝栖欣不远，时冀挹高云。
齐价人旋禾未及言别兹承柬寄欣和	沈光文	忽带青云去，惟将逸韵留。剡舟知待雪，陶径已辞秋。风足高山水，光原灿斗牛。瑶华承寄问，多病获新瘳。
谢王愧两司马见赠	沈光文	廿载仰鸿名，南来幸识荆。忘机同海客，尊义缔寒盟。霖雨时需切，东山望不轻。流离谁似我，周急藉先生。
感忆	沈光文	暂将一苇向南溟，来往随波总未宁。忽见游云归别坞，又看飞雁落前汀。梦中尚有娇儿女，灯下惟余瘦影形。苦趣不堪重记忆，临晨独眺远山青。
普陀幻住庵	沈光文	磬声飘出半林闻，中有茅庵隐白云。几树秋声虚槛度，数竿清影碧窗分。闲僧煮茗能留客，野鸟吟松独远群。此日已将尘世隔，逃禅漫学诵经文。
偶成	沈光文	最是贫来韬迹宜，强争枘凿竟忘痴。客窗诗苦囊兼涩，旅梦春浓老不知。失意无成知得少，灰心已久望燃疑。生嫌岂独刘惔妹，难笑东山掩鼻时。
自疑	沈光文	我自知人人未知，为人谋得己偏疑。拈诗且脱寒酸气，作梦偏多欣喜时。卧学袁安愁饿死，乞同伍员欲投谁。可怜声应年来少，一味虚脾只自欺。
仲春日友人招饮不赴	沈光文	并无一事慰相知，占住桃源亦颇宜。诗债屡稽明月夜，酒缘偏误好花时。频收静致留春雨，忽发新思寄柳枝。却讶渔人焉得到，遂令鸡犬也生疑。
郊游分得青字	沈光文	和风催我出郊去，好鸟还宜载酒听。草色遥联春树绿，湖光倒映远峰青。歌喉润处花初落，诗韵拈来醉欲醒。逸兴强寻豁目处，颓然独立望沧溟。
重九日登啸卧亭	沈光文	重阳节至客心悲，托兴登临酒一卮。健挽石梁看没羽，醉摩字影读残碑。当年运数终穷九，廿载忧危共此时。为问生涯在何处，黄花知以晚为期。
州守新构僧舍于南溪人多往游余未及也	沈光文	沿溪傍水便开山，我亦闻之拟往还。一日无僧浑不可，十年作客几能闲。书成短偈堪留寺，说到真虚欲点顽。正有许多为政处，仅将心思付禅关。
蛙声有序	沈光文	时当默处懒争鸣，夜向空庭独发声。低逐蛩号音不乱，高随蚓曲气还清。官私却混今谁问，鼓吹难齐部未成。雨后竹中空自怨，并无飞羽宿啼更。
野鹤	沈光文	独得孤骞趣，难违天性真。优游俯仰适，爱惜羽毛新。高与烟霞狎，廉为雁鹜嗔。朝游苍海表，夜唳鹭江滨。骨老飞偏健，身闲瘦有神。已知矰缴远，几阅雪霜频。舞月寒流影，依松静绝尘。乘轩尔何事，翻欲贱朱轮。
曹仁宪谨荣寿七言律一首	游观澜	寿星高映五云端，梁孟眉齐岁月宽。四皓商山芝待采，九秋郦县菊频餐。廉能佐国成三异，诗礼趋庭见二难。淡水人家多种竹，为公日日报平安。
曹仁宪谨荣寿五言律	游际清	五载鸣琴治，千秋食德长。使君仁者寿，俾尔炽而昌。官价如归赵，民情甚发棠。南飞歌一曲，乡校亦公堂。
巡台纪事五十韵	汤世昌	台郡归疆域，于今近百年。禹功疑不到，昭代迥无前。祖德天同覆，沧州地岂偏。云台凭虎将，水战厉戈船。荡荡烽烟靖，林林闽广迁。但教勤土物，何恤授民廛。治具提纲领，瑕疵尽弃捐。时清消故垒，土沃辟良田。貔虎军容整，番黎性命全。门楣惟贵女，嗣续竟迷先。指稔忘年老，文身倚态妍。束腰藤带阔，剺耳竹轮圆。短织厖毛罽，斜簪雉尾颠。鹿弓柔逊弩，螺壳小于钱。踏臂歌鸣豫，闻箫手可牵。翠看花插鬓，黄结果为钿。力健飞猱走，风淳鼓腹眠。帆樯频辐辏，市井竞喧阗。饱暖生宜厚，矜奢性所便。舆台曳纨绮，歌管费杯桊。牡砺装垣细，槟榔刺齿鲜。讼从需后缀，升与因为缘。搜粟官符急，征兵尺籍悬。帨巾呼贱隶，挈属走班联。神助涛波涨，威从制府宣。七旬苗舞羽，百日景投渊。自此星轺出，能令雨化延。苞桑将册载，芽櫱虑三愆。田鼠形疑虎，蚍蜉志慕膻。谘询诚切矣，章奏必行焉。圣主勤民隐，遐方仰道平。蓁艿除积弊，寮采共陶甄。拔韭须连本，扶犁莫越阡。星星咸剃发，狉狉悉随肩。堆案无留牍，调琴有改弦。白衣休伏橹，红粟尽登舷。宽猛原相济，刚柔慎与权。终期无旷土，所赖熟筹边。昨岁衔天语，扬帆莅海壖。虽余揽辔志，不待悯农篇。陌洒如膏雨，畦萦灌稻泉。民番巡两路，旗鼓阅双旃。角射云生的，鸣呵柳拂鞯。壮观真泛海，归棹去朝天。岛屿辞鵷鹭，蓬莱会偓佺。渡洋更十二，到浙路三千。户户康衢祝，山山御气连。扶桑看出日，丛桂忽霏烟。葵向何知暑，凫飞更着鞭。遥瞻五云里，南极紫宸躔。
放洋	熊学鹏	趁晓乘潮海舶寒，清风相送出台端。片帆飘渺烟中过，一碧澄泓浪里看。举目惟瞻天日近，回头但觉水云宽。要知舟楫由来好，不畏重洋济涉难。
山栖，三首之一	王之敬	松竹径从幽壑转，茅茨门向乱山开。时闻好鸟林间语，更有鸣泉槛外来。
山栖，三首之二	王之敬	万仞巉岩插碧峰，当轩云树碧丛丛。夕阳西下湖光白，一棹歌声钓晚风。
山栖，三首之三	王之敬	秋容如沐淡襟怀，野老相逢笑口开。遥指夕阳红映处，碧山楼阁似蓬莱。
浮云篇	王之敬	村西一水东，叶落因秋风。秋风日以厉，落叶忽成空。人寿非金石，行与草木同。草木发有时，人寿不可期。徒有千岁虑，何不培厥基。荷耜耕火田，田深草离离。折腰劳手足，一一芟去之。还将禾与黍，努力重扶持。非不念辛苦，所业良在兹。善哉庞公言，不遗身以危。
法华寺【游竹溪寺】	王名标	野寺钟初起，香台竹半遮。松阴堪系马，径曲不容车。吠客穿篱犬，窥人隐树鸦。老僧谈妙谛，古佛坐莲花。何处寻梦蝶，还来问法华。楼高云未散，山静日将斜。园木生佳果，斋厨煮素茶。徘徊怜景色，归路绕烟霞。
曹仁宪谨荣寿七言律一首	王国良	弧星彩耀紫陵乡，需次辉临寿淡疆。百里鸣弦兴学校，五年抚字劝农桑。春风桃李阴新遍，秋思莼鲈味未忘。逐队称觥惟俭德，尧葱舜韭禹余粮。
曹仁宪谨荣寿七言律，二首之一	王宗河	五年政教敷淡疆，黎庶讴歌庆永康。况际春秋宜晋爵，定应朝夕更称觞。孝经曾授童蒙执，书院重兴士气扬。孔迩怀恩民久诵，家家焚祝寿如冈。
曹仁宪谨荣寿七言律，二首之二	王宗河	冈陵寿祝洽舆情，为国为民皆至诚。台郡已欣乎保障，朝廷亦倚作干城。闽南共沐清廉德，淡北咸歌慈爱名。但愿期颐长永锡，年年嵩颂一声声。
蝴蝶花	王洪	不识波罗国，争看蛱蝶花。吐丝多浥露，展翅各矜华。最喜秋阳映，应须锦幔遮。风飘仙客醉，窗外影横斜。
曹仁宪谨荣寿七言排律一首	王温其	天产名贤果绝尘，才优德裕自彬彬。攀来郄桂年方冠，步彼召棠政久醇。丹凤屡衔丹诏至，素丝倍凛素餐频。训蒙独切经名孝。坐我旋欣风是春。南极寿星征远照，东瀛生佛结前因。秋高月霁几周甲，岳降松生已及申。会有耆英应结社，源宗理学夙传薪。涧瀍洛水钟灵气，梅棘鳲鸠咏淑人。满县种花休逊岳，跻堂称兕合同豳。商山逸晧堪怀旧，荆楚名卿欲告新。岂是倦勤谟有警，还钦抑戒什犹陈。鲰生不解颂扬体，愧乏瑶章达寸寅。
朱文公祠梅花，四首之一	王联登	海外巡檐笑几回，南枝开尽北枝开。参差造物非无意，知是风流太守来。
朱文公祠梅花，四首之二	王联登	冷落风尘漫自轻，春来占断自分明。广平赋就成佳话，铁石心肠更有情。
朱文公祠梅花，四首之三	王联登	海滨聊作美人家，醉后更阑月影斜。恼得诗人缘底事，请君试看典型花。
朱文公祠梅花，四首之四	王联登	乘兴寻芳共举樽，罗浮花下醉黄昏。夕阳掩映佳人影，莫认亭亭倩女魂。
曹仁宪谨荣寿歌一首	王致中	德遍一州兮恩崇，寿比南山兮愿同。既循良兮罕觏，今欣欣兮我公。公文章兮建安骨，少夺魁兮步金阙。选无双兮来闽粤，县而州兮功不伐。不阿势兮不气矜，不沽誉兮不争能。孰比直兮朱丝绳，孰比洁兮玉壶冰。群黎安堵兮犬不惊，奸宄潜消兮赖长城。兴塾兮村落书声，定课兮文甲落成。未际我公之寿辰兮，四境扬仁。愿精神之永固兮，岁月长春。忽华诞之正值兮，星耀汉津。如千寻之老柏兮，盖影龙鳞。如千岁之椿树兮，盘郁轮囷。爰献霞觞兮菊水，爰歌葛藟兮福履。罗拜一堂兮屈指，彭铿八百兮共纪。既幸邂逅兮披云，不惜鄙陋兮扬芬。十三作会兮文马前勋，我公英英兮何让诸君。
一洞天	卢九围	独有溪南一洞天，碧沙红树隐高贤。客来欲觅桃源路，借问刘郎前度年。
古意	卢九围	东海有遗珠，皎皎含秋月。秋月有时亏，珠光盈不阙。朝拭玉镜台，暮映红罗襭。岂是贵知希，愿以酬高哲。
春游竹溪寺	卢九围	千竿缘竹一湾溪，掩映禅房遶曲堤。烟湿翠园花隐隐，云深碧涧草萋萋。无营祇觉幽怀旷，自在惟闻好鸟啼。清磬数声人去也，咏归还过画桥西。
秋林晚眺	卢九围	荒林日暮欲栖鸦，独立苍茫数落霞。归去不须愁路杳，隔溪秋月映芦花。
海会寺	卢九围	月户云扉半草莱，犹夸当日起楼台。寒枝莫辨金环处，贝阙谁留玉带来。织水真机鱼活泼，萦花幻梦蝶徘徊。高僧自证无生诀，懒向他年论劫灰。
雁门烟雨	卢九围	罗汉苍茫锁洞门，鸿飞不到别干坤。烟迷绿霭山山隐，雨暗长空树树昏。岂似潇湘秋弄色。空怀雁阵夜销魂。拟同浮石湖中迹，候得时来报远村。
椰酒	卢九围	几度酿蛮烟，苍苍高树巅。棕分千缕结，核破一瓜圆。玉液真神异，苍匏出自然。何须夸醴酒，直欲胜甘泉。
落花	卢九围	何处韶光不可怜，底须花落惜花妍。文章虽假知天意，色相皆空悟夙缘。香爱扑衣沾露好，舞宜送酒趁风前。残枝无计留春住，蜂蝶纷纷一惘然。
游冈山，二首之一	卢九围	翠巘青岚日影迟，行吟正好及春时。看花人向层峦立，绝似王维画里诗。
游冈山，二首之二	卢九围	突兀寒岩翠作梯，暂从开士共幽栖。夜夜落月疑天外，笑指银湾接海低。
宁靖王墓	卢九围	周道不复振，晋郑岂堪依。剧来要荒外，聊思效采薇。神圣膺天统，薄海播恩威。楼船忽飞渡，原野蔽龙旗。降藩知顺命，逝将安适归。爱此数茎发，讴吟自叹欷。苍天为之变，白日敛其晖。哀哉殉主难，从容有五妃。
渡台湾放洋	卢观源	扬帆解缆语争喧，一叶轻飘到海天。层浪有山随日涌，积流无地与云连。沟称红黑曾闻险，蠲指东南不畏偏。为问飞庐何处泊，台阳远在扶桑边。
台阳山川风物迥异中土因就游览所及志之以诗	卢观源	瀛海汪洋环四面，突起层岚开平衍。红毛近峙赤嵌城，澎湖外口相制牵。鹿耳鲲身沙浅淤，海艘出入凭一线。南北悠悠二千里，天府雄城控四县。东南一派枕高山，屴崱云端不可攀。山外海天知何处，舟楫从无此往还。地势蜿蜒俨屏翰，拥护全台曲且湾。面挹波涛临广岸，一望平原烟雾间。平原土壤美而肥，海港交横草菲菲。更有山溪资灌溉，桑麻万顷映晴晖。涓涓细流皆汇海，万水朝宗并西归。此在川流真罕见，南东其亩尽皆非。洪炉鼓涛果属奇，有山如玉照玻璃。显晦无常殊众岫，皎光恒见冬春时。玉案山腰水出火，源泉百沸焰如炊。并系中原稀有事，异见异闻孰不疑。一区迥分南与北，鸡笼山头雪未蚀。凤邑寒冬早放犁，三月陇间收种植。果蔬花卉发先期，锄耰随地可觅食。岁丰足抵三年耕，不知含鼓歌谁德。忆昔伪郑据台阳，居人番族走欲僵。干戈组练填海岸，荡平原野罢耕桑。横征贾舶充军饷，洎索富民及酒浆。幸蒙圣朝诛反侧，一朝清明景运昌。洎令休养届百年，邦称庶富泽绵绵。胶庠文物遍郡县，修竹围中起诵弦。仕宦科名侔上国，拖青泥紫或占先。声教覃敷及异类，雕题黑齿解耕田。雕黑本自夷人俗，旧与生番同族属。于今部落入编氓，火食安居植谷粟。夫唱妇随勤操作，租税公旬受约束。粗习经书暂有人，弹冠振衣宁局蹐。复睹生番半归诚，甲螺丁壮并隶名。射猎啖腥窜山谷，岁输皮贡当薄征。赤身无分寒与暑，聊蔽下体披棘荆。时隆不矜长驾术，要使羁縻乐太平。洪惟盛世防范周，文臣武将竞宣猷。水师船摆虬龙势，柳营玉帐驿路稠。牧民选用廉能吏，辑宁海国运良筹。即今生众日繁衍，皥熙有象德行流。鲰生才拙典闲曹，旷览瀛壖兴倍豪。未闻竹箭镖鎗悍，祇见浑噩气象高。海氛不染长天碧，潮汐晏如乏怒涛。敉宁是处歌乐土，发箧何须讲六韬。
台阳八景	立柱	鹿耳连帆荡碧空，鲲身集网水瀜瀜。鲫潭霁月风清丽，雁塞烟霏气郁葱。赤嵌高凌夕照紫，金鸡遥映晓霞红。香洋春耨观成后，旗尾秋搜入望雄。
曹仁宪谨荣寿七言律	简济川	金谷筵开庆寿龄，石仓家世旧传经。丝骐共绣长生佛，竹骑群瞻不老星。匏系官声鲈脍重，土风豳酒兕觞声。革除浇俗遐仁畅，木笔题诗撞寸莛。
九日会澄台即事	舒辂	北去云千叠，东来水几盘。燕台纔共署，鼊屿又同官。波冷浮槎海，烟凝隐豹峦。文光临睥睨，斗柄近阑干。菊澹诗情净，萸馨酒量宽。登台怀桂棹，煮茗羡江湍。凤翥毛抟彩，龙骧血洒汗。弯弓不尚革，走笔自飞翰。饬己一诚格，齐民万念攒。焚香读周易，鸿渐喜于磐。
二十六日晚泊澎湖	范咸	计程问澎湖，取道疑已远。沿洄逾七更，花屿杳难辨。金乌已西落，风微柁欲转。黑沟惊狂澜，横洋畏屯蹇。传闻弱水近，东去不复返。岂必饱鱼腹，窃自轻轩冕。藤緪数百尺，用试水深浅。俄见白鸟飞，色喜定残喘。澳岛三十六，卷石非绝巘。潮势觉已平，欠伸求息偃。收篷且寄泊，努力进餐饭。
七月一日宴七里香花下作，六首之一	范咸	唐昌玉蕊无踪迹，后土琼花再见难。官阁独余春桂影，婆娑长得月中看。
七月一日宴七里香花下作，六首之二	范咸	小叶荼蘼一丈余，花开五出袭琼琚。生怜青琐无消息，难觅吹箫紫凤车。
七月一日宴七里香花下作，六首之三	范咸	琼台原不在人间，素艳何来绿玉鬟。长见蕊珠宫里雪，只缘地近补陀山。
七月一日宴七里香花下作，六首之四	范咸	聚仙也合依稀似，玉质穠香总不同。欲向通明上封事，弹文先斥妒花风。
七月一日宴七里香花下作，六首之五	范咸	幸留七里香名在，认取山矾为写真。寄语世人休聚讼，冰姿原不藉前尘。
七月一日宴七里香花下作，六首之六	范咸	瀛壖合是洞仙家，宴赏贪看玉树花。赋罢新诗消受得，春风何处七香车。
七里香	范咸	翠盖团团密叶藏，繁花如雪殢幽芳。分明天上三珠树，散作人间七里香。丹桂婆娑犹入俗，绣球攒簇太郎当。何如琼岛嫣然秀，采掇还传辟瘴方。
二十八日入鹿耳门过七鲲身	范咸	遥见青山似画屏，铁嶕捩柁费丁宁。荡缨有路分沙线，浮海何人续水经。乌鬼渡寒遮鹿耳，荷兰城坼扫王庭。鲲身久绝鲸鲵迹，风起不闻战血腥。
三月二十五日渡海纪所见	范咸	海门峡如束，放舟还趁潮。岛屿渐以远，仰视惟云霄。天与水为一，远帆同秋毫。极目杳无际，意气惨不骄。问程藉指南，出海称人豪。亚班揽篷索，上下等悬猱。巨浪拍天起，比似桅樯高。龙骨从上过，一落轻于毛。远望峻岭矗，水沸山岳摇。柁师噤不语，谓是鲲鱼尻。喷沬散作雨，十里闻腥臊。转瞬无所睹，但觉心旌愮。晚霞日初落，星斗何迢迢。夜黑青磷生，非鬼亦非妖。焰焰千万点，谁将十斛拋。此景洵奇绝，坐看过中宵。鸡鸣天欲曙，华彩掀波涛。天吴与紫凤，野火春风烧。万顷荡金碧，蛟鼍争潜逃。动心复駴目，快事倾醇醪。幸逢圣御宇，海宴无飘颻。生平见未见，恣意夸同曹。得藉沧溟力，永静番俗嚣。归将画蓬壶，游仙足解嘲。笑语金华人，局蹐虚鸣镳。
元旦后四日庄副使斋头见菊花	范咸	迎年何事更争新，怪底真成海外春。花历三时如热客，蓂开五叶俨浮尘。幽姿岂必夸颜色，艳景难教信隐沦。输与寒梅仍应候，孤芳不肯早呈身。
吊五妃墓十二绝句，十二首之一	范咸	明亡已历四十载，死节犹然为故明。荒冢有人频下马，真令千古气如生。
吊五妃墓十二绝句，十二首之二	范咸	天荒地老已无亲，肯为容颜自爱身。遥望中原肠断绝，伤心不独是亡人。
吊五妃墓十二绝句，十二首之三	范咸	君后相将殉社稷，虞兮未敢笑重瞳。庙廷倘使增陪祀，臣妾应教祭享同。
吊五妃墓十二绝句，十二首之四	范咸	田妃金碗留遗穴，何似贞魂聚更奇。三百年中数忠节，五人个个是男儿。
吊五妃墓十二绝句，十二首之五	范咸	可怜椎髻文身地，小字人传纪载新。却恨燕京翻泯灭，英风独显费宫人。
吊五妃墓十二绝句，十二首之六	范咸	忍把童家旧誓忘，孝陵风雨怨苍苍。芳魂若向秦淮去，正好乘潮到故乡。
吊五妃墓十二绝句，十二首之七	范咸	长恨丁宁数语余，从容犹自整簪裾。邽西便是埋香地，三女坟应近阖闾。
吊五妃墓十二绝句，十二首之八	范咸	封题无树一孤岑，剩有儿童踯躅吟。岂是五丁开蜀道，却缘望帝哭春深。
吊五妃墓十二绝句，十二首之九	范咸	明妃无命死胡沙，青冢荒凉起暮笳。争比冰心明似月，隔江不用怨琵琶。
吊五妃墓十二绝句，十二首之十	范咸	垒垒荒坟在海滨，魂销香冷为伤神。须知不是经沟渎，绝胜要离冢畔人。
吊五妃墓十二绝句，十二首之十一	范咸	又逢上巳北邙来，宿草新浇酒一杯。自古宫人斜畔土，清明可有纸钱灰。
吊五妃墓十二绝句，十二首之十二	范咸	十姨庙已传讹久，参昴还应问水滨。今日官僚为表墓，五妃直可比三仁。
木兰花歌	范咸	诗人赋物善言理，不似庭前格竹子。当知多识即是学，废目任耳非为美。我来蓬瀛大海东，探奇直欲穷苍穹。周诹询度百不厌，肯教过眼烟云空。采辑郡志二十卷，遗书掇拾行将遍。犹惭臆断恐失真，订误考疑敢云倦。贝多罗花诗已讹，琵琶形似终如何。就中无实难伪托，佛经欲写空槎那。因阅长庆忽顿悟，辛夷恍与木兰遇。内白外紫状如莲，点点青杨虫食蠹。昔人几度上芳舟，不识征帆逐远游。今日模糊纔认得，新翻乐府却风流。
水仙花	范咸	霓裳翠袖剪吴绫，烟雾轻笼弱不胜。绰有风神凌海峤，怜他冷艳斫春冰。银盘皎洁还疑雪，金盏娇娆好试灯。拟与梅花同配食，水仙王庙最相应。
安平城阅武宴集，二首之一	范咸	牙幢直上赤嵌城，鼓吹高传画角声。持节绣衣周内史，櫜弓铁甲汉家营。盛时獮狩风还古，海外烟尘静不惊。闲煞熊罴击刁斗，承平是处久销兵。
安平城阅武宴集，二首之二	范咸	香清歌管在层城，进酒微闻宴笑声。锦簇华筵瑶岛月，丛残高垒旧时营。遥传鼙鼓风逾劲，稳卧鱼龙夜息惊。敢谓儒生矜缓带，太平天子不忘兵。
扶桑花，二首之一	范咸	祇是江乡木槿花，千重照殿炫红霞。生来不遇繁霜雪，穠艳经年向客夸。
扶桑花，二首之二	范咸	桃腮杏脸衬朝霞，那信红颜薄命嗟。两树新妆争睹胜，老夫无月不看花。
赤瓦歌有序	范咸	绛云火伞张海国，烧空灭尽青铜色。信知天运应炎方，抟土何缘变髹漆。万室于今陶者谁。炀灶浑疑欺白日。连掾栉比纷参差，画栋朱甍几回惑。汉家黄屋禁例严，风剥雨淋遮不得。临漳铜雀更何似，香姜旧款无人识。况兼四壁光炯炯，环堵恍与宫墙逼。帘前砖影更辉煌，彤墀彩绘盈阶墄。华棼俨上祝融峰，珠煤贯屋祥光直。千门万户火西驰，照耀烛龙乌戢翼。我思天台有赤城，朱霞天半称奇特。又闻南方裔外山，赤石为墙标异域。此间合是虹霓居，羲毂轩轩火鞭扶。六丁叱驭驱蛟螭，故发狂颷销鬼蜮。君不见火焰山头半焦土，爚爚如焚少荆棘。又不见焮翻地底硫磺山，草枯海破飞烟黑。麒麟之飓炊繁星，流金烁石鲸鲵息。温泉转作瘴母胎，裂窍烘池土花赩。刺桐万朵吐红丝，蓦地烧天怪繁殖。扶桑照殿逞鲜妍，艳艳絪縕锦交织。海若自来足光怪，丹邱浴日鎔金霱。蒸郁恒暘阳用九，司天南正神明力。十八重溪水漰腾，九十九峰山崱屴。鲁阳挥戈势当逐，巫尪自焚尤应殛。炬牛燧象烂功勋，庶几赫怒彰天德。祇今海宴无烽尘，不烦煅炼洪炉侧。承平但愿风雨调，永息炎威静八极。
茄藤社观番戏二绝句，二首之一	范咸	连臂相看笑踏歌，陈词道是感恩多。剧怜不似弓鞋影，一曲春风奈若何。
茄藤社观番戏二绝句，二首之二	范咸	妙相天魔学舞成，垂肩璎珞太憨生。分明即是西番曲，齐唱多罗作梵声。
乌鱼有引	范咸	网鱼竞捕正头乌，兴味频嫌至后殊。海堀引回怜瘦剧，船头悬罟急征输。钓缗信足骄渔父，幻化无须诳老夫。曾食江鲻争比得，芙蓉花里好提壶。
荔枝，二首之一	范咸	绛罗衫子雪肌肤，一种香甜绝胜酥。消渴液寒青玉髓，脱囊盘走水晶珠。阿环风味差堪拟，卢橘芳名亦少殊。饱啖拚教烟爨绝，不辞人唤作狂奴。
荔枝，二首之二	范咸	江家色绿宋家红，曾识端明谱牒中。到此得尝过玉食，无劳想象判丹枫。诗才漫说穷骚雅，兴味犹应傲上公。万事灰心殊不恶，只愁海飓阻筠笼。
庄副使惠女贞酒走笔赋谢	范咸	裸人种稻手自舂，咀嚼作麴尘埋封。椰瓢妇子共酣饮，醉奉客尝情何浓。吾曹小户偏爱洁，对此惨澹愁眉锋。梨花竹叶在何许，当筳生怕恶客逢。一朝贾舶千里至，乡味百斛来吴淞。南华仙人号酒圣，特遣从事陈词恭。江村蜡树是贞木，花开细白凌寒冬。其实补精益神气，能袪百病扶龙钟。以之为酿功力倍，丹成不啻陪赤松。我闻掀髯一长啸，年虽未老多衰容。炎方阳气舒一敛，眼花作字常驳踳。精力驽缓生恂瞀，深惧株橛心憧憧。举杯芳馥餍馋口，如鎡引铁鱼唼喁。枯肠一润融血脉，赤頳两颧丰姿丰。升床酣卧梦恬适，游仙直上蓬莱峰。感君此惠日洗斝，荡涤胶固从来胸。急撑春日看花眼，君岂巨蹷吾蛩蛩。
台俗除夕门设纸虎祭以鸭焚之谓可厌煞余名之曰焚虎元夕女子偷折人家花枝谓异日可得佳婿余名之曰窃花往时在京师作梦树堂花二诗谓事极韵且可举以为偶也今兹将毋同因赋四绝句	范咸	阶前金薄印于菟，燃虎焚香达九衢。好趁春前辟虚耗，新年事事要欢娱。
台俗除夕门设纸虎祭以鸭焚之谓可厌煞余名之曰焚虎元夕女子偷折人家花枝谓异日可得佳婿余名之曰窃花往时在京师作梦树堂花二诗谓事极韵且可举以为偶也今兹将毋同因赋四绝句	范咸	死虎犹能激毒龙，精诚大府慰三农。海隅莫怪频驱鬼，厌煞迎神重季冬。
台俗除夕门设纸虎祭以鸭焚之谓可厌煞余名之曰焚虎元夕女子偷折人家花枝谓异日可得佳婿余名之曰窃花往时在京师作梦树堂花二诗谓事极韵且可举以为偶也今兹将毋同因赋四绝句	范咸	女郎元夜踏苍苔，攀折青枝笑落梅。底事含羞佯不采。月明犬吠有人来。
台俗除夕门设纸虎祭以鸭焚之谓可厌煞余名之曰焚虎元夕女子偷折人家花枝谓异日可得佳婿余名之曰窃花往时在京师作梦树堂花二诗谓事极韵且可举以为偶也今兹将毋同因赋四绝句	范咸	梦树堂花忆昔时，又因韵事赋新诗。怜他自爱倾城色，暗祝灯前几度思。
登大嶝山	范咸	瞥见山坳翠欲流，葱茏密树景清幽。岚光迥与群峰别，海色遥看四面收。日暮碧云惊异彩，雨过寒气逼深秋。天南锁钥横江外，不放鲸鱼夜出游。
莲蕉，二首之一	范咸	奇花多变态，颜色红于火。风物类海南，不似莺花妥。
莲蕉，二首之二	范咸	已长叶中花，更生花上叶。我欲剥蕉心，酒痕映双颊。
鮡鱼次六给谏原韵	范咸	怒目棱棱遍体斑，蛇行也解曲回环。如何生在沧溟里，偏喜身居清浊间。虎穴掉头终不顾，龙门烧尾可知艰。烹鲜更怪成何味，丛笑令人鄙百蛮。
题褚太守禄观稼图	范咸	北港地肥沃，种植恒不时。四月刈新谷，六月开新灾。十月收大冬，洵有不敛穧。罔知三年畜，转贩成漏卮。番儿学唐人，亦解把锄犁。时清风日好，鸡犬皆嬉嬉。槟榔簇凤尾，猱采同儿戏。弯弓射生手，徒充他人饥。褚侯河南后，跨海效一麾。动念仁民术，写出豳风诗。美哉二千石，愿更进微规。武侯治蜀严，宽猛常相持。既庶何以教，阿谁是良师。逋逃何以绝，穷黎何以肥。至治顺大化，贵与羲皇期。何时道德同，四海仰风仪。
露香亭即事	范咸	夜凉树垂露，晨清花放香。坐觉幽意适，不知白日长。守宫鸣前楹，互答怪蝉螿。机事久已息，掉臂惊螳螂。感此发深喟，世态何张皇。营营名利窟，私欲羞难量。曷弗顺大化，鼓腹游虞唐。青青木兰树，金粟同芬芳。离离頳桐枝，火焰烧扶桑。但逞颜色好，终非金玉章。吾生更何求，返璞是所望。亢龙应有悔，大道归敛藏。君子日干干，慎守千金方。
安平镇	范昌治	台湾何崱屴，安平祗孤岛。兀立大海中，洪波际天杪。鹿耳接鲲身，沙线明皛皛。重门分界险，桅樯不轻掉。拱护府基雄，湾环曲臂绕。守土一麾来，爱此屏藩好。夏日纵扁舟，望洋恣远眺。忆昔宦游人，无如东坡老。文从海外豪，光焰增奇巧。固陋每自惭，雕虫先压倒。下车况匝月，狂吟何草草。所志不在诗，因之寄怀抱。私冀胸次间，与海同大小。百川尽倾输，万象皆明瞭。秋涛动山岳，春波润枯槁。转愧愿难酬，问心可得表。保赤贵诚求，夸浮何足道。回看戍卒忙，艛橹镫齐燎。亟命挂帆归，迅疾等飞鸟。人坐画中船，月涌冰轮皎。
和巡使六给事九头柑原韵	庄年	听莺载酒美双柑，岁暮分遗兴倍酣。红出洞庭微带涩，黄传瓯越尚输甘。橘中别种瓤余九，海外尝新岁已三。怪底淮南移枳橘，罗浮真味可曾谙。
和巡使范侍御正月五日斋头见菊花原韵	庄年	秋花开值物华新，恰是衙斋五日春。态逸香清闲有韵，帘垂风细静无尘。迎年岂谓亲轩冕，采食还应让隐沦。戏酹屠苏一相问，渊明可是尔前身。
和范侍御安平城阅武	庄年	豸冠讲武荷兰城，令肃惟闻铁甲声。襟带六州开要镇，屏藩一郡驻专营。牙樯日暖鲸鲵靖，鼓角风高燕雀惊。自是圣朝勤远略，重臣冬狩坐谈兵。
范侍御招饮七里香花下，二首之一	庄年	铃阁清严碧槛凉，一丛玉蕊正芬芳。琼姿乍怯秋初雨，花气浑同夜合香。绣斧筵前歌白雪，银鬟窗外舞霓裳。擎杯细把山矾嗅，沁我诗肠润酒肠。
范侍御招饮七里香花下，二首之二	庄年	密叶繁葩绿玉丛，朝霞掩映雪玲珑。唐昌观里依稀似，后土祠边想象同。满砌花飞惊积霰，隔邻香透趁微风。三年海外埋芳信，此日开筵兴不穷。
台湾八景	庄年	笳声互动日沈西，一片苍茫暮霭低。夕照城边催渡急，晚烟风里裹帆齐。水寒弄影光摇月，潮长移舟浪拍堤。却怪群鸦栖不定，参差楼堞望中迷。
台湾八景	庄年	一带沙平水亦停，渔舟鳞集傍遥汀。寥天夜黑难邀月，极浦灯红若聚星。网蹙熹微穿爝火，波回历乱荡流萤。远山欲看模糊甚，近岫还留半朵青。
台湾八景	庄年	桃花春涨浪如洚，鹿耳门高势更雄。殊死千军严破阵，凌虚万木怒号风。硖深不信缨犹荡，沙走还知海欲东。盛气渐平群籁寂，恬波依旧暖瀜瀜。
台湾八景	庄年	回殊漠北子卿身，六出何来伴雁臣。排闼一峰疑砌玉，凝眸几点恍堆银。炎方特为开生面，羁宦浑如遇故人。金碧山川都看尽，矾头画稿觉翻新。
台湾八景	庄年	尾闾东泄浩无边，初旭俄将黑雾穿。几度欲升犹半隐，须臾一跃似空悬。潜销蜃气金光灿，倒射鲸波血色鲜。自是中天多瑞彩，蛰龙宁敢抱珠眠。
台湾八景	庄年	残照无多日渐沉，余霞散绮满西岑。不随孤鹜飞江渚，偏逐归鸦落树林。斜度微云千片玉，淡依新月一钩金。欲餐自愧惭中散，鞅掌风尘思不禁。
台湾八景	庄年	簿书笋束苦相缠，乘兴登台意豁然。烟霭光中三面水，晴云影里四垂天。弥茫境界凭栏外，浩荡沧溟落照前。极目波涛渺无际，笑他精卫若何填。
台湾八景	庄年	纔听朝潮又暮潮，怒涛声里竹萧萧。千竿不藉风摇曳，万弩何当影寂寥。岂必林泉甘漱石，却因烟月忆吹箫。星躔旧是扬州路，流水应过廿四桥。
老来娇	叶泮英	不是名花作意红，老来颜色傲春风。几回侧倚栏杆立，错认珊瑚出汉宫。
屏山夕照	叶泮英	峭璧蒙茸绿，天然列画屏。夕阳残照里，添得十分青。
凤仙花	叶泮英	道是仙家卉，亭亭向座隅。纔惊花缀凤，翻见蕊凝珠。色逞秋容好，烟浮暮霭敷。邻家小儿女，纤手爱涂朱。
暮春	叶泮英	春风淡荡柳条轻，半老山花半老莺。迟日满帘飞絮乱，不堪肠断是清明。
龙潭夜月	叶泮英	月皎寒潭清，夜深秋露白。骊龙自在眠，云影荡天碧。
曹仁宪谨荣寿七言律，四首之一	蔡来章	溯厥生平学问醇，巍巍科甲独超伦。无双国士无双品，第一风流第一人。十载读书酬素愿，九重侧席重儒珍。欣然出宰东瀛地，为国为民共此身。
曹仁宪谨荣寿七言律，四首之二	蔡来章	孔迩兴歌乐具瞻，能宽能猛又能廉。孝经羽翼持风教，义学栽培引养恬。名震治中非保障，才夸别驾达闾阎。恭逢寿诞称觞会，士子衿耆献颂佥。
曹仁宪谨荣寿七言律，四首之三	蔡来章	顶礼焚香告上天，河南夫子祝彭年。筹周六甲贞元会，庆尽三多日月延。鹤算长生宜佩籙，龟龄不老直为仙。殷勤敬上南山酒，晋爵加冠定有缘。
曹仁宪谨荣寿七言律，四首之四	蔡来章	不爱虚名不爱钱，既称众母复称贤。捐赀设学情何厚，塾课观风意不偏。簪笏传家孙又子，干坤计岁万而千。世间吏治皆如此，舜日尧天许嫓前。
竹溪寺晚眺	蒋仕登	返照入江渚，长林树欲曛。晚钟催晓月，宿鸟度归云。远近蝉声乱，微茫曙色分。初秋迎爽气，遥望有余欣。
台湾近咏十首呈巡使黄玉圃先生，十首之一	蓝鼎元	东宁大海荒，从古无人至。明末群盗窠，岛夷互窃踞。郑氏奄而有，蔓延为边忌。我皇挞伐张，天威及魑魅。遂使瘴疠乡，文物渐昌炽。川原灵秀开，郁勃不可闭。式廓惟日增，蹙缩非长计。所当顺自然，疆理以时议。勿因去岁乱，畏噎却饭喜。
台湾近咏十首呈巡使黄玉圃先生，十首之二	蓝鼎元	去岁群丑张，揭竿三十万。我旅一东征，倒戈云见晛。七日复全台，壶箪匝地献。可知帝德深，望云争革面。余孽虽时有，死灰谋欲煽。旋起即扑除，夫谁与为叛。当兹振遒铎，教化不容缓。民心原犹水，东西流乍变。弃之铤而走，理之忠以劝。
台湾近咏十首呈巡使黄玉圃先生，十首之三	蓝鼎元	台俗敝豪奢，乱后风犹昨。宴会中人产，衣裘贵戚愕。农惰士弗勤，逐末趋骄恶。嚣陵多健讼，空际见楼阁。无贱复无贵，相将事摴博。所当禁制严，威信同锋锷。勿谓我言迂，中心细忖度。为火莫为水，救时之良药。
台湾近咏十首呈巡使黄玉圃先生，十首之四	蓝鼎元	闽学追鲁邹，东宁昧如障。当为延名儒，来兹开绛帐。俾知道在迩，尊君与亲上。子孝及父慈，友恭更廉让。从兹果力行，诱掖端趋向。其次论文章，经史为酝酿。古作秦汉前，八家当醯酱。制义本儒先，理明气欲王。洗伐去皮毛，大雅是宗匠。此地文风靡，起衰亦所望。
台湾近咏十首呈巡使黄玉圃先生，十首之五	蓝鼎元	台地一年耕，可余七年食。寇乱继风灾，民间更萧索。今岁大有秋，仓储补云亟。谷贵虑民饥，谷贱农亦恻。厉禁久不弛，乃利于奸墨。徒有遏籴名，其实竟何益。估客既空归，裹足此寥寂。何如撙节之，一艘一百石。穷年移不尽，农商惠我德。幸与诸当途，从长一筹画。
台湾近咏十首呈巡使黄玉圃先生，十首之六	蓝鼎元	累累何为者，西来偷渡人。锒铛杂贯索，一队一酸辛。嗟汝为饥驱，谓兹原隰畇。舟子任无咎，拮据买要津。宁知是偷渡，登岸祸及身。可恨在舟子，殛死不足云。汝道经鹭岛，稽察司马门。司马有印照，一纸为良民。汝愚乃至斯，我欲泪沾巾。哀哉此厉禁，犯者仍频频。奸徒畏盘诘，持照竟莫嗔。兹法果息奸，虽冤亦宜勤。如其或未必，宁施法外仁。
台湾近咏十首呈巡使黄玉圃先生，十首之七	蓝鼎元	台邑最褊小，征粮视凤诸。土狭赋独重，民困曷以纾。台湾田一甲，内地十亩余。甲租八九石，亩银一钱输。将银来比粟，相去竟何如。纳粟弊多端，斗斛交相愈。折色比时价，加倍复何居。凤诸虽厚敛，什百台版图。垦多或报少，以羡补不敷。台土瘠无旷，冲压且偏枯。安得相均匀，丈轻三邑俱。征收同内地，含哺乐只且。
台湾近咏十首呈巡使黄玉圃先生，十首之八	蓝鼎元	郡东万山里，形胜罗汉门。其内开平旷，可容数十村。雄踞通南北，奸宄往来频。近以逋逃薮，议弃为荆蓁。此地田土饶，山木利斧斤。移民迁产宅，兵之亦齗齗。何如设屯戍，守备为游巡。左拊冈山背，右塞大武臀。既清逸贼窟，亦靖野番氛。府治得屏障，相需若齿唇。
台湾近咏十首呈巡使黄玉圃先生，十首之九	蓝鼎元	诸罗千里县，内地一省同。万山倚天险，诸港大海通。广野浑无际，民番各喁喁。上呼下则应，往返弥月终。不为分县理，其患将无穷。南划虎尾溪，北踞大鸡笼。设令居半线，更添游守戎。健卒足一千，分汛扼要冲。台北不空虚，全郡势自雄。晏海此上策，犹豫误乃公。
台湾近咏十首呈巡使黄玉圃先生，十首之十	蓝鼎元	台湾虽绝岛，半壁为籓篱。沿海六七省，口岸密相依。台安一方乐，台动天下疑。未雨不绸缪，侮予适噬脐。或云海外地，无令人民滋。有土此有人，气运不可羁。民弱盗将据，盗起番亦悲。荷兰与日本，眈眈共朵颐。王者大无外，何畏此繁蚩。政教消颇僻，千年拱京师。
曹仁宪谨荣寿七言律，六首之一	苏衮荣	何年生甫诞维崧，阖邑趋尘拜下风。案牍判余神最暇，金银气识眼能空。琴鸣善治饶供职，馆辟翘才亦养蒙。为计行旌初至日，欢声一一已呼嵩。
曹仁宪谨荣寿七言律，六首之二	苏衮荣	神君飞舄乍鸣驺，小范胸兵克壮猷。团练使民皆有勇，戈袍为我赋同仇。鱼来入釜驱三面，雀亦飘翎遍一州。张弛只知持国体，独醒不肯笑时流。
曹仁宪谨荣寿七言律，六首之三	苏衮荣	斯民何幸使君来，两袖风清济世才。疾苦输情佥志协，闾阎生计上心栽。鸿都经示童蒙告，鸡斗衅清鼠雀猜。陶冶能将群类铸，南山佳气满蓬莱。
曹仁宪谨荣寿七言律，六首之四	苏衮荣	讲席斯文课切磋，肯因小邑废弦歌。新成试院觚初破，自是虚堂鉴不磨。哕却鸾旗丝竹奏，输将鹤俸鼓钟和。奎声辉映弧星朗，到处葵忱听玉珂。
曹仁宪谨荣寿七言律，六首之五	苏衮荣	五载铜章此绾符，神仙风度解双鳬。公堂鉴影金悬镜，止水盟心玉在壼。鞅掌几层劳抚字，折腰独不假驰驱。千秋寿祝修佳传，循吏将来是循儒。
曹仁宪谨荣寿七言律，六首之六	苏衮荣	洛阳自昔会耆英，闲气又钟大雅生。丹壑趋庭诗礼教，紫陵晋爵梓桑荣。宦乡无奈思鲈脍，舆望殊深称兕觥。介寿跻堂登夏校，南飞一曲有余情。
次韵送夏宝成，二首之一	卫克堉	东宁开辟着繁难，泽被番黎磐石安。勉步后尘惭政拙，回思前日罄交欢。无穷别意萦衷曲，不朽勋名在简端。父老扳辕欲借寇，棠阴夹道姓名刊。
次韵送夏宝成，二首之二	卫克堉	相形遂尔判媸妍，共绾铜符海外天。赤嵌山南看豹变，武峦城北望蝉联。登龙谬许称同谱，附骥还思策短鞭。漫诵西湖留别句，岩疆未易驻三年。
诸罗道中即事	褚禄	圣朝德泽沛南东，纵目郊原茂对中。圳水春生灌溉足，露华秋重土膏融。扶桑色映曈曨日，络纬声随断续风。自愧一官无报称，好书大有慰宸衷。
安平晚渡	褚禄	楼堞参差噪暮鸦，村氓唤渡语声哗。忽冲沙鸟瞑烟破，渐转蒲帆夕照斜。远浦不须愁返棹，晚风无事动悲笳。寒潮乍退人归后，明月孤舟漾浅沙。
沙鲲渔火	褚禄	连冈相接聚沙汀，掩映渔舟点点萤。风定碧波明远火，光摇寒影落疏星。莫疑沧海鲛人泪，翻讶干坤柳絮萍。惊起苍龙眠不稳，欲燃犀角烛奇形。
鹿耳春潮	褚禄	天然形胜待潮生，鼙鼓逢逢望欲惊。正是桃花春破浪，俨然瀛岛雨翻城。当时窃国悲浮瘴，此日长年认荡缨。竞说王师平寇日，海门如雪势峥嵘。
鸡笼积雪	褚禄	移来琼岛是何年，积素凝华入望妍。瑞数碧鸡开运会，城依元圃说桑田。玉山岝崿光相映，银海波涛势欲连。不信炎方寒起粟，燕云迢递近中天。
放洋	谢家树	造物凭虚凿此洼，山遥岸渺廓无涯。团银界玉烟横漈，泼靛摇红日射沙。眼底澄清身入镜，胸中洒落舰飞花。分明绝景人难识，枉羡张骞泛月槎。
台中夏晷长于中土者数刻岁壬申（1752）六月望后一日课士因拈唐文宗我爱夏日长之句为题实写现景非赋古也书此以示诸生	谢家树	天形如覆釜，两轴定四方。北仰南倾泻，远睇殊混茫。入地三十六，未尽浑天量。闻到小昆仑，北斗失其疆。大星古无纪，南极现莹芒。所以谈海外，明晦颇异常。初三不云朏，昨夜已生光。因之测日景，加刻夏尤长。天低与水接，黄垆半相望。羲和方转驭，金乌早拂桑。火轮就浣濯，摩荡添焜煌。一跃高十丈，中土尚黎苍。虎头迄鸡尾，乃入虞渊藏。羊脾熟未久，恍惚势欲翔。炎帝勤属辖，丙丁恋故乡。我来当五月，日爱熏风凉。官闲无浊热，署厂纳虚暘。笔砚新位置，书卷启尘囊。几净捱木凳，窗白倚竹床。榕午垂正阴，檨舂侧西墙。触处供清吟，茶余巡空廊。导意使和缓，练神俾固强。眷彼草芊芊，带翠上我堂。谁家养白鸠，滑滑叫昏黄。绰有故园趣，以此足相羊。好景公同人，意切词乃昌。莫作寻常题，学舌赋晚唐。
澎湖	谢家树	又见人间大洞庭，罗罗七十二山青。桶盘妥贴凭谁挈，虎豹狰狞唤欲醒。怪石鲛纹添禹贡，花螺贝锦注葩经。黄昏点点归鱼艇，款乃声中月满汀。
寒食日诸罗署中偶作，四首之一	谢本量	百花开放出墙头，隔岁榴红子未收。细雨东风作寒食，故山西望海云稠。
寒食日诸罗署中偶作，四首之二	谢本量	草房密密下重帘，三月春寒较腊严。万井春烟谁禁火，卖饧时节雨廉纤。
寒食日诸罗署中偶作，四首之三	谢本量	檨花如雪饲金鱼，小院阴浓绿不除。春色尚留三分一，盘中已荐夏秋蔬。
寒食日诸罗署中偶作，四首之四	谢本量	春愁如醉篆烟寒，昼倦拋书午梦残。刚到故园云忽断，角声吹破倚栏杆。
巡社纪事	谭垣	夙驾淡溪东，遥指搭楼路。曲涧架小桥，红英谷月绿树。社厝隐云林，笆篱深深护。堂中列图鼎，典则犹可数。帝德浃雕题，覆育时煦妪。番黎沾化久，爱戴深且固。童子四五人，能诵诗书句。谘询实可欣，奖劝不妨屡。众番亦欣然，笑请轩车驻。
巡社纪事	谭垣	稻陇转平埔，驱车入武洛。旌竿绕寒云，戍楼晓明柝。土目跪前迎，庶番互联络。社丁虽稀少，勇壮俱超跃。昔在大泽机，旧址连岩崿。日与生番伍，趋走类猿玃。自从归化来，熏蒸销狞恶。移社向中田，妇子安耕获。我来宣皇仁，毋使逢不若。山鬼应从风，祥和遍村落。
巡社纪事	谭垣	山行复出山，远见溪云起。阿猴当中权，闤闠列村市。城门固鱼钥，修篁如列雉。编茅备堂奥，削土崇阶戺。天使持节来，骢马历至止。番目为我陈，此社非他比。素称物力饶，众社归经纪。年来生齿繁，不复追前趾。我为番目言，物盛难可恃。应须敦俭约，慎勿踵奢侈。
巡社纪事	谭垣	淡水向南趋，乘涨多纡折。古社依上流，番社参差列。日暮乃停骖，乍望心如结。篱缺见溪光，沙岸水方啮。谋将社寮移，众番情辞切。我与番众谋，非可一言决。相度宜周详，经费宜樽节。暂施堤防功，且待秋潦竭。秉烛坐中庭，劝谕均晓彻。老番共扶携，幼番各持挈。惇庞诚可嘉，整肃尤可悦。忧劳长善心，此理信前哲。
巡社纪事	谭垣	出门仍沿溪，自上而及下。溪流远回汀，番厝藏中野。此处丁盈千，林总甲诸社。罗拜纷难数，注名不停写。圣朝湛濊恩，雕题绥福嘏。试观生息多，谁非被化者。番老不言寿，番女亦云姹。由来沾雨露，亦自谋弓冶。我为番目言，社丁不患寡。衣食所必需，犁锄正堪把。行见尔番庶，击鼓吹豳雅。
巡社纪事	谭垣	晚过力力溪，溪水清可掬。皎月悬林端，修竹如新沐。下马入番社，番众一何肃。灯前试细认，尔雅殊被服。谘访听语音，通晓更娴熟。圣治开文明，光被及番族。应知久渐摩，秀发此先卜。拱手进番童，经书果能读。忠信自有基，礼义须涵育。劝勉且丁宁，披月前村宿。
巡社纪事	谭垣	凌晨赴茄藤，绕社乔木古。宿鸟鸣高枝，疏花缀深圃。番众拥我前，衣被半蓝缕。升堂细谘询，一一诉贫苦。众番叩头说，番愚为人侮。我谓番本愚，圣朝所安抚。谁欤或侮之，我能为尔剖。慎勿学奸刁，贫苦乃自取。老番共点头，少番首亦俯。开道至再三，不觉日亭午。
弥陀寺	费应豫	马首从东转，禅扉一径荒。柳阴垂古井，花气近回廊。擘荔频倾碧，烹茶浅泛黄。山僧无俗韵，尽日检医方。
曹仁宪谨荣寿五言古一首	辛仰高	图治如我公，斯文欣振作。居官凛四知，造士怀三乐。循循善诱人，谆谆勖舞勺。玉石赋他山，自堪来攻错。德行先文章，昌明大而博。疾苦询劝风，良医能救药。敦俗劝农桑，深于求民莫。正宜不计功，渊源一濂洛。富贵等浮云，素志明淡泊。治事关治心，经纶裕经略。身是后雕松，封疆重寄钥。愿祝寿南山，曲奏南飞鹤。
曹仁宪谨荣寿长短歌一首	辛凤翥	羡曹公端正好棫朴，作人称寿考。何福不除，宜咏天保。杖乡日，蓬莱岛。宽兮仁兮，恰似无心大造。人知道是商山皓欤，我谓香山老。
渡黑水沟	郁永河	浩荡孤帆入杳冥，碧空无际漾浮萍。风翻骇浪千山白，水接遥天一线青。回首中原飞野马，扬舲万里指晨星。扶摇乍徙非难事，莫讶庄生语不经。
途次牛骂社	郁永河	番社如蚁垤，茅檐压路低。岚风侵短牖，海雾袭重绨。避雨从留屐，支床更着梯。前溪新涨阻，徙倚欲鸡栖。
土番竹枝词，二十四首之一	郁永河	生来曾不识衣衫，裸体年年耐岁寒。犊鼻也知难免俗，乌青三尺是围阑。
土番竹枝词，二十四首之二	郁永河	文身旧俗是雕青，背上盘旋鸟翼形。一变又为文豹鞹，蛇神牛鬼共狰狞。
土番竹枝词，二十四首之三	郁永河	胸背斓斑直到腰，争夸错锦胜鲛绡。冰肌玉腕都文遍，只有双蛾不解描。
土番竹枝词，二十四首之四	郁永河	番儿大耳是奇观，少小都将两耳钻。截竹塞轮轮渐大，如钱如碗复如盘。
土番竹枝词，二十四首之五	郁永河	丫髻三叉似幼童，发根偏爱系红绒。出门又插文禽尾，陌上飘颻各斗风。
土番竹枝词，二十四首之六	郁永河	覆额齐眉绕乱莎，不分男女似头陀。晚来女伴临溪浴，一队鸬鹚荡绿波。
土番竹枝词，二十四首之七	郁永河	鑢贝雕螺各尽功，陆离斑驳碧兼红。番儿项下重重遶，客至疑过绣领宫。
土番竹枝词，二十四首之八	郁永河	铜篐铁镯俨刑人，斗怪争奇事事新。多少丹青摹变相，画图那得似生成。
土番竹枝词，二十四首之九	郁永河	老翁似女女如男，男女无分总一般。口角有髭皆拔尽，须眉却作妇人颜。
土番竹枝词，二十四首之十	郁永河	腰下人人插短刀，朝朝磨砺可吹毛。杀人屠狗般般用，纔罢樵薪又索綯。
土番竹枝词，二十四首之十一	郁永河	耕田凿井自艰辛，缓急何曾叩比邻。构屋斫轮还结网，百工俱备一人身。
土番竹枝词，二十四首之十二	郁永河	轻身矫捷似猿猱，编竹为篐束细腰。等得吹箫寻凤侣，从今割断伴妖娆。
土番竹枝词，二十四首之十三	郁永河	男儿待字早离娘，有子成童任远扬。不重生男重生女，家园原不与儿郎。
土番竹枝词，二十四首之十四	郁永河	女儿纔到破瓜时，阿母忙为构室居。吹得鼻箫能合调，任教自择可人儿。
土番竹枝词，二十四首之十五	郁永河	只须娇女得欢心，那见堂开孔雀屏。既得欢心纔挽手，更加凿齿缔姻盟。
土番竹枝词，二十四首之十六	郁永河	乱发鬖鬖不作緺，常将两手自搔爬。飞蓬毕世无膏沐，一样绸缪是室家。
土番竹枝词，二十四首之十七	郁永河	谁道番姬巧解酿，自将生米嚼成浆。竹筒为瓮床头挂，客至开筒劝客尝。
土番竹枝词，二十四首之十八	郁永河	夫携弓矢妇锄耰，无褐无衣不解愁。番罽一围聊蔽体，雨来还有鹿皮兜。
土番竹枝词，二十四首之十九	郁永河	竹弓楛矢赴鹿场，射得鹿来交社商。家家妇子门前盼，饱惟余沥是头肠。
土番竹枝词，二十四首之二十	郁永河	莽葛元来是小舠，刳将独木似浮瓢。月明海澨歌如沸，知是番儿夜弄潮。
土番竹枝词，二十四首之二十一	郁永河	种秫秋来甫入场，举家为计一年粮。余皆酿酒呼群辈，共罄平原十日觞。
土番竹枝词，二十四首之二十二	郁永河	梨园敝服尽蒙茸，男女无分只尚红。或曳朱襦或半臂，土官气象已从容。
土番竹枝词，二十四首之二十三	郁永河	土番舌上掉都卢，对酒欢呼打剌酥。闻道金亡避元难，飓风吹到始谋居。
土番竹枝词，二十四首之二十四	郁永河	深山负险聚游魂，一种名为傀儡番。博得头颅当户列，髑髅多处是豪门。
过宁靖王墓	郭必捷	萋萋芳草忆王孙，碧水丹山静闭门。吊月蟪蛄悲故府，号风松柏泣忠魂。一枝聊借犹堪托，四海无家岂独存。历尽艰辛逃绝域，但留正气塞干坤。
风物吟，十一首之一	郑大枢	迎年红紫斗春风，四季花开浥露丛。未字女儿休折采，王昌只在此墙东。
风物吟，十一首之二	郑大枢	花鼓俳优闹上元，管弦嘈杂并销魂。灯如飞盖歌如沸，半面佳人恰倚门。
风物吟，十一首之三	郑大枢	宜雨宜晴三月三，糖浆草粿列先龛。凤头龙尾衣衫摆，踏遍郊垧酒已酣。
风物吟，十一首之四	郑大枢	海港龙舟夺锦标，缠头三五错呼么。行看对对番童子，嘴里弹琴鼻里箫。
风物吟，十一首之五	郑大枢	六月家家作半年，红团糖馅大于钱。娇儿痴女频欢乐，金鼓叮冬嚷暑天。今宵牛女度佳期，海外曾无鹊踏枝。屠狗祭魁成底事，结缘煮豆始何时。
风物吟，十一首之六	郑大枢	香烟缥缈绕盂兰，果号菩提佛顶盘。普度无遮观自在，纸灯夜静散波澜。
风物吟，十一首之七	郑大枢	夺采抡元喝四红，月明如水海天空。野桥歌吹音寥寂，子夜挑灯一枕风。
风物吟，十一首之八	郑大枢	囊萸载酒啖槟榔，处处登高屐齿忙。黄菊正开秋未老，满天纸鹞竞飞扬。
风物吟，十一首之九	郑大枢	一阳初动岁初添，地暖长春不裹棉。糯米为丸黏饷耗，日中视晷卜丰年。
风物吟，十一首之十	郑大枢	纸马幢幡送灶神，山肴野簌杂前陈。厨门长幼交罗拜，频祝休言辣臭辛。
风物吟，十一首之十一	郑大枢	宰鸭书符压岁凶，松盆燎火暖芙蓉。千茎爆竹通宵响，贾岛精神酒一钟。
曹仁宪谨荣寿七言截句，四首之一	郑廷理	洛邑阴阳和气充，地灵人杰古今同。名区旧有耆英会，八十翁偕七十翁。
曹仁宪谨荣寿七言截句，四首之二	郑廷理	弱龄文采自翩翩，品擅蟾宫第一仙。转瞬韶光周甲子，是君重宴鹿鸣年。
曹仁宪谨荣寿七言截句，四首之三	郑廷理	恩周为士与为农，苃憩芳踪喜得逢。欲把甘棠比松柏，岁寒常晤召公容。
曹仁宪谨荣寿七言截句，四首之四	郑廷理	单父琴弦欲不弹，莼鲈既得如加餐。采芝定入商山谷，四皓衣冠画里看。
和宋明府村夜原韵	郑应球	世事浮沈付酒尊，海蟾高挂到衡门。身依竹节常分影，梦绕花须欲断魂。灯下书声干宿蠹，耳中蛩语失悲猿。怜才独有使君在，频檄诗篇过草垣。
移家	郑应球	淡泊无营意自宽，移家东郭近林峦。鸟吟白日春前树，人整青山竹外冠。张老已知成室美，渊明但取敝庐完。由来物理难齐论，聊借鹪鹩信所安。
龟山晚眺	郑应球	龟山日色冷长空，竹杖行吟醉晚风。诗句都从闲里得，物情好向静时穷。清潭照影澄云白，老树雕霜坠叶红。可是逢秋悲宋玉，暮蝉环噪蕊珠宫。
曹仁宪谨荣寿七言排律，二首之一	郑祥和	当日儒坛领袖先，蒲轮捷贲出鸣弦。原丰舆颂周衢里，琅峤讴思遍陌阡。仕路超群秋鹤立，官阶接踵晓莺迁。苍生久系胸间地，素志常忘郭外田。淡水藻芹叨灌溉，紫陵松竹倍延绵。青灯续带躭书味，白昼垂帘契道缘。别样聪明如雪净，几分严厉等霜坚。讲论要抉程朱粹，报最端推召杜贤。健令廉能都绝俗，仁人慈惠本天然。降申洵是嵩灵毓，问亥应逢绛县传。绕膝承欢兰并秀，齐眉合庆案相连。定知弧设重阳后，雅有花开晚节前。泽布甘堂三十载，祥征椿树八千年。莼羮微动琉璃碗，蓬饵初登瑇瑁筵。器量声名兼福命，文章经济又神仙。岁星此度瞻南极，翘首奎躔达斗躔。
曹仁宪谨荣寿七言排律，二首之二	郑祥和	户诵家弦孰主持，为民父母更为师。洛川从昔多名宿。闽海于今广教思。所愿淳风蒸近古，频将化雨溥无私。孝经亲写河间字，书院勤颂宋代规。案牍岂容滋蠧弊，琴堂并可坐皋比。春生足下耆而艾，味在胸中乐不疲。觉世蒙都求我告，禔躬清且畏人知。长才非独羊先牧，雅度惟令鹤与随。墐蛰沾仁符月令，丝骐着范谱风诗。诞辰政听庚辛暇，典午筹潻甲子奇。马帐藉倾黄菊水，兕觥新佐紫霞卮。钧天律吕闻盈耳，载路歌声祝介眉。待看鹿鸣重宴日，正当鸠杖早朝时。福星高映文星朗，心术精参治术宜。瀛岛黍苗凭渥遍，怀州桑梓乞归迟。儒林道学兼醇吏，三传公该一传垂。
番俗，五首之一	郑霄	混沌初开似葛怀，人间甲子欠安排。瞻蒲望杏占农候，一幅豳风却不差。
番俗，五首之二	郑霄	蓬头跣足露雎尻，尺布缠腰结束豪。总发莫嫌藤草陋，娆妖全在插鸡毛。
番俗，五首之三	郑霄	三月芳菲唱踏歌，鱼龙人海竞婆娑。就中也有周郎顾，颠足摇头说甚么。
番俗，五首之四	郑霄	素问空传肘后经，山中无复劚参芩。河流滴滴杨枝水，洗尽番儿骨髓腥。
番俗，五首之五	郑霄	灌溉无烦土脉饶，纔经播种不耘苗。登场一岁支三岁，谁上屯田十二条。
八景诗	金文焯	残阳初暝晚烟浮，樵牧人归古渡头。小艇趁风凌草屿，轻帆映月上沙洲。芦边野鹜惊波乱，蓝里河鱼换酒賙。最羡时闲烽火息，戍灯刚出赤嵌楼。
八景诗	金文焯	曲港潮回碧水澄，蛋船傍晚上渔灯。千樯影射波光动，一抹烟含暮霭凝。历落疏星明复暗，朦胧萤火灭还增。更添红蓼白苹岸，风景依稀似武陵。
八景诗	金文焯	汪洋万派总朝东，鹿耳门当波涌中。势激天轮雷虺虺，风回地轴鼓韸韸。鲲身环束桃花涨，海线平分白雪潀。谁谓广陵舒白练，海天胜概不相同。
八景诗	金文焯	岿然北镇瞰医闾，地轴回旋黍谷初。青女按时捐玉佩，藐姑终岁曳琼琚。色寒远映玉山树，澌化清流淡水渠。炎瘴迩来消洗尽，好乘和会奠民居。
八景诗	金文焯	初拂扶桑散郁华，弥天翠幕烂晴霞。地当瀛海祥光迥，人立高峰旭景加。万丈彩虹辉泽国，一轮灵曜驾羲车。东隅本是寅宾地，先占朝暾到海涯。
八景诗	金文焯	斜晖映水吐金光，五色纷纶遍大荒。锦绣文披花草屿，红绡幕罩水云乡。乍疑赤壁余荒垒，恍睹朱旗出女墙。为诵子安孤鹜句，江天掞藻海天翔。
八景诗	金文焯	层台轩爽俯神州，岛屿凝茫一望收。每向日边瞻紫极，真从天际识归舟。蜃楼海市空中幻，蟹舍渔村境外幽。试拟黄州苏玉局，超然台未称天游。
八景诗	金文焯	环植修篁昼影清，偏于清籁挟涛鸣。砰訇劲夺萧萧响，琐碎中含潏潏声。讵必松寮生远韵，若因茶灶起遥情。三年油幕听来惯，午梦虚窗悄不惊。
台阳八景诗	钱琦	沙礁屈曲海门通，幅幅蒲帆挂远空。擘絮乱云天上下，断行飞鹭浪西东。风抟喜近鲲鹏路，星落刚临牛女宫。画意诗情何处最，桃花春涨夕阳红。
台阳八景诗	钱琦	历历沙鲲跨海隅，我知鱼乐网平铺。宏开三面恩波阔，细织千丝夕照孤。春水当门浮角抵，秋风满地小江湖。殷勤为向渔师问，中有珊瑚采得无。
台阳八景诗	钱琦	孤城百尺压层波，一抹斜阳傍晚过。急浪声中翻石壁，寒烟影里照铜驼。珊瑚篱落迷红雾，珠斗栏杆出绛河。指点荷兰遗迹在，月明芳草思谁多。
台阳八景诗	钱琦	石立金鸡唱晓声，曙光红泛早潮平。暖蒸春髓浮元气，小结仙壶幻赤城。捧日天真瞻咫尺，应时海亦象文明。晴霞五色涛千丈，稳载长更十二程。
台阳八景诗	钱琦	宿雨初收夜气妍，空灵色相妙难诠。澄来止水壶中月，洗净浮云水底天。鲛女静开霜匣照，骊龙冷抱宝珠眠。冰心彻底谁怜取。留得清光在海边。
台阳八景诗	钱琦	谁移古塞落蛮村，烟雨萧萧旧垒存。画里江山天泼墨，马头云树客销魂。三峰积霭开仙掌，百尺疏帘卷梵门。料得诗怀触拨处，最无聊赖是黄昏。
台阳八景诗	钱琦	何处声声布谷啼，冈山山北柳林西。杏花春雨红千亩，蔗叶寒烟绿一犁。水引石头开短甽，笛横牛背过前溪。屡丰不待秋来卜，多稼如云望早迷。
台阳八景诗	钱琦	秋登社社报年丰，闲向平原缵武功。兔窟草枯飞踏箐，鹿场风劲硬开弓。烟清紫塞关临北，旗卷青山尾转东。猎罢归来回首望，苍茫一片暮云空。
抵任	钱琦	四溟中断早潮回，铁板沙礁面面开。天设鹿门严锁钥，地疑蜃气幻楼台。使槎远载春光到，官府喧传上界来。合是前身香案吏，江山管领到蓬莱。
晚从安平渡海归署	钱琦	平堤含夕景，烟树半模糊。乘兴晚唤渡，一叶如飞凫。正值风色好，渡海如渡湖。千丈澄素练，十幅挂轻蒲。沙鲲明渔火，红影透菰芦。上乱星斗宿，纷射鼋鼍居。水气摩荡之，散作千骊珠。横空一钩月，堕入昆仑毺。似欲钓六鳌，惊走小鱼佥鰅。须臾近彼岸，潮退泥沙淤。沧海幻桑田，轣辘驾牛车。尔时夜气静，万籁归虚无。栩栩不自觉，恍惚凌仙壶。归来犹认梦，好手谁绘图。我夙抱游癖，而为缁尘污。翻身六合外。乃得纵所如。因悟天地大，到处皆蘧庐。心清境自适，底用恋乡闾。嗤彼井中蛙，局局徒拘墟。
有溪	钱琦	有溪不知名，水深与胯接。波平鸥不惊，风匀浪微折。隔岸孤烟炊，环堤万山叠。愧无舟楫材，听君歌匏叶。
赤嵌楼	钱琦	旧是红彝地，今成勾曲天。螺旋盘曲磴，树古抱寒烟。日脚浮云外，潮头落槛前。牛皮一席地，芳草自年年。
赤嵌城	钱琦	几历沧桑劫，孤留赤嵌城。有人谈往事，到此悟浮生。地迥云山阔，时平烽火清。不妨残堞上，高枕听潮声。
海会寺	钱琦	草莽英雄地，楼台歌舞春。荒烟迷断础，净业忏前因。潮长龙归钵，亭空鸟唤人。自今依慧日，无复海扬尘。
泛海	钱琦	娲皇断鳌足，元气泄混茫。散作长波涾杳，不知其几千万里，荡摇大地天为盲。有时飓母胎长长鲸怒，星眸电齿云车雷鼓风轮森开张。尘沙飞扬人鬼哭，往往白昼惨冽如幽荒。往时读海赋，犹疑近荒唐。朅来鹭门一怅望，大叫绝奇狂夫狂。柁楼打鼓长鱼立，船头挂席西风凉。是时郁仪忽走匿，但见天光水色一气摩硠硠。大嶝路最近，小憩古禅房。彼岸倏不见，一叶随波扬。南人自夸乘船惯，不比坐马颠踣难收缰。岂知波恬风静浪息时，起势一落犹有千丈强。长吉心肝尽呕出，但无好句归锦囊。忽然桃浪暖，红影落星光。须臾墨云卷，四顾失青苍。出海与亚班，神色俱仓皇。飞身上桅杪，指南凭针芒。谓言渡海此最险，呵口欻下有蛟鼍藏。去年太守误落漈，鹬如飞凫失侣天外周翱翔。今年将军复遭毒，有如曹兵百万赤壁遇周郎。罗经巽己偶错位，北去弱水东扶桑。我闻此语了无怖，俗子所见皆秕糠。男儿桑弧悬矢志四方，径须腰悬斗印提干将。出入玉门赴沙场，直探虎穴扫欃枪。名勒钟鼎勋旗常，回手抉汉分天章。不然翻身跳出尘坱外，跨鳌骑鹤骖鸾凰。朝游碧落暮沧溟，须弥大界随相羊。谁能瑟瑟缩缩如寒螿。坐令颜鬓凋秋霜。况闻蓬莱方丈咫尺尘隔断，世乏仙骨谁梯航。因风误到更可喜，底用祸福先周详。台阳一番岛，宛在水中央。古称毗舍耶，或云婆娑洋。自从归入版图后，穿胸儋耳咸循良。我来衔命持羽节，要将帝德勤宣扬。兼恐奇才遗海外，一一搜采贡明堂。水程志更更十一，蠡窥管测毕竟绳尺难参量。何奇不有怪不储，且复耳目恣探详。兹游之奇平生冠，东坡快事吾能偿。舟师喘定笑绝倒，喜色转露眉间黄。天鸡一声晓色白，百怪照影争逃亡。不见澎湖见飞鸟，鸟飞多处山云长。三十六岛郁相望，渔庄蟹舍纷低昂。收篷暂寄泊，呼童满引觞。尔雅颓然不知身与世，恍忽栩栩瞬息历九州遍八极，徜徉于无何有之乡。
大甲妇	阮蔡文	大甲妇，一何苦。为夫饁饷为夫锄，为夫日日绩麻缕。绩缕须净亦须长，捻匀合线紧双股。斫木虚中三尺围，凿开一道两头堵。轻圆漫卷不支机，一任元黄杂成组。间彩颇似虹霓生，绽花疑落仙姬舞。吾闻利用前民有圣人，一器一名皆上古。况兹抒轴事机丝，制度周详供黻黼。土番蠢尔本无知，制器伊谁远近取。日计苦无多，月计有余缕。但得稍闲余，轧轧事伛偻。番丁横肩胜绮罗，番妇周身短布裋。大甲妇，一何苦。
大甲溪	阮蔡文	崩山万壑争流潝，溪石团团马蹄絷。大者如鼓小如拳，溪面谁填递疏密。水挟沙流石动移，大石小石荡摩涩。海风横刮入溪寒，故纵溪流作鬐鬣。水方没胫已难行，水至拦腰命呼吸。夏秋之间势益狂，弥漫五里无舟楫。往来溺此不知谁，征魂夜夜溪旁泣。山崩岩壑深复深，此中定有蛟龙蛰。
竹堑	阮蔡文	南嵌之番附淡水，中港之番归后垄。竹堑周环三十里，封疆不大介其中。声音略与后垄异，土风习俗将无同。年年捕鹿邱陵比，今年得鹿实无几。鹿场半被流民开，蓺麻之余兼蓺黍。番丁自昔亦躬耕，铁锄掘土仅寸许。百锄不及一犁深，那得盈宁畜妻子。鹿革为衣不贴身，尺布为裳露双髀。是处差徭各有帮，竹堑茕茕一社耳。鹊巢忽尔为鸠居，鹊尽无巢鸠焉徙。
挽宁靖王诗	陈元图	匿迹文身学楚狂，飘零故国望斜阳。东平百世思风度，北地千秋有耿光。遗恨难消银海怒，幽魂凄切玉蟾凉。荒坟草绿眠狐兔，寒雨清明堪断肠。
台湾杂咏，二首之一【杂咏】	陈兆蕃	茅檐竹壁半耕农，士女于今罢斥烽。山色千年森虎豹，潮声万里撼蛟龙。朝裘午葛边岚异，挝鼓催航野渡冲。自是天开南极处，向来裸发也雍容。
曹仁宪谨荣寿七言律一首	陈克昌	元灯垂照绿莎厅，五载清风袭德馨。待士心无分畛域，染人术有甚丹青。后雕寒耐松长茂，晚节香浓菊制龄。记取来年周甲子，悬弧海外又辉星。
曹仁宪谨荣寿七言律一首	陈国琛	才冠河东孰与京，平章百姓玉壶清。村庄不见催科迫，衢巷惟闻纳税轻。德政钦明光紫极，仁风远播达长庚。陶钧万物功无量，寿比南山拟祖彭。
丁酉（1717）正月初五夜罗山署中大风次早风歇饮酒纪之以诗	陈梦林	海西蛰起蛟龙怒，昨夜海吼风不住。风声入耳骇人闻，风势如痴复如飓。客子残灯半灭明，闭门欹枕空百虑。山房四柱柱影摇，有时风欲挟之去。万马蹄奔剑戟鸣，虎豹搏噬急雨注。往来嘈杂不成眠，一夜梦魂无宿处。平明起视浮云决，风力渐微声渐歇。呼童暖酒赏春朝，似怯寒吹帘幔彻。因忆去年腊月初，番仔渡头朔风烈。番社纷纷乱卷茅，竹树倒披梢半折。耳鼻填沙眼怕开，行人却走马蹩躠。山溪狂似海波潮，溪水冷于轴头铁。双犊乱流车苦迟，番儿强挽肤破裂。下马停车权息肩，店舍无烟酒不热。番儿力尽冻且僵，呼起聊为哺与啜。可怜幅布半围身，青钱那惜恣饕餮。此时如我敢言寒，犹有敝裘重补缀。况复今朝风已春，窗明几净椒盘新。水仙香发绿尊满，春冷无眠奚足嚚。风波自古仗忠信，念尔孤篷海上人。
檨圃	陈梦林	小圃茅斋曲径通，参天老树郁青葱。地高不怕秋来雨，暑极偏饶午后风。海外云山新画卷，窗间花草旧诗筒。莫愁纸尽无挥洒，纔种芭蕉绿满丛。
曹仁宪谨荣寿五言律	陈对廷	到处沾春雨，斯文戴福星。鹤随天与健，兕祝德维馨。绿野迟归计，桐乡仰典型。大椿秋未老，寿岂庆耆龄。
游竹溪寺	陈廷藩	古寺白云里，寒蝉满树吟。溪回初渡月，花落忽惊禽。棋局延清夜，琴张寄素心。欲归山雨重，樽酒且勤斟。
罗山访友人值雨后留饮【访友】	陈廷藩	茅舍认君家，清溪漾浅沙。路谙前度马，两溅晚来花。煮茗催明月，瞻云断彩霞。主人无限兴，壶矢任交加。
赋得倚树听流泉	陈志魁	地僻人声静，山泉绕树流。依林身染翠，俯涧耳盈秋。律吕因波激，宫商触石幽。随风飘别岫，带月响孤洲。冷韵丛中绕，清音木末浮。会心知不浅，乐意会松楸。
蝶园朝雨	陈文达	乡晨趋野寺，泉籁共幽清。法雨敲仙呗，疏烟湿磬声。虫吟物外想，蝶梦幻中生。顿觉无尘碍，道心处处明。
白鸥塘杂咏，四首之一	陈斗南	暂免征途苦，于今百虑疏。名山随我看，浊水任人渔。风雨三春暮，莺花一望舒。瞻云时有忆，何处遣双渔。
白鸥塘杂咏，四首之二	陈斗南	看山宜晓起，万叠最分明。日带云中色，风余树杪声。新畬闻布谷，古竹话流莺。极目烟波际，苍茫积翠横。
白鸥塘杂咏，四首之三	陈斗南	猛雨连三日，溪声屋后饶。沙堤窗外滑，烟树望中遥。茅舍依高岸，银泉落小桥。泥泞何处客，归路正迢迢。
白鸥塘杂咏，四首之四	陈斗南	万水何西注，潺湲昼夜闻。荒林松宿雾，远岫夹层云。沐鹭无人管，飞鸦偶自群。忽看渔艇入，款乃听纷纷。
走珠庄	陈斗南	不到山庄又隔年，近来双岸集人烟。芦花缺处疑为路，沟水流时足灌田。岁晏歌钟崇腊祭，天寒老稚负朝姘。行程莫厌沙洲远，山叠溪头系钓船。
登龟山绝顶	陈斗南	萝扪石上层峦，野旷天遥一望宽。海送潮音如欲雨，山含树色暂生寒。花宫清敞游人集，草径萦纡去路难。咫尺蛇峰余故垒，萧萧烟景正贪看。
溪上	陈斗南	一湾春水绕人家，两岸余波溅碧沙。咫尺烟津虚过客，浮沈古木欲栖鸦。云封远岫千层渺，草长荒田一望赊。共访仙源何处是，隔溪依约有桃花。
游大奎璧净度庵	陈斗南	黄龙白马现今朝，频访山僧不惮遥。卓锡时闻翔鹤响，谭经惟见雨花飘。寒园病叟空泉瓮，小市归人只木桥。萍水与师成夙契，倾心独许远公招。
咏伪郑遗事	陈昂	战衂旋师返北辕，转教航海辟干坤。金多旧借牛皮地，水涨新通鹿耳门。赤嵌城孤遗旧业，红夷援绝竟移屯。何缘自比虬髯客，岂昧几先让太原。
咏伪郑遗事	陈昂	片石能容百万人，天遗图谶应南闽。也知中国全归汉，妄托仙源可避秦。荒岛畬田登版籍，土酋番族杂流民。开荒绝胜田横岛，易世相传尚不臣。
咏伪郑遗事	陈昂	荒远羁栖幸弗诛，敢通叛逆约齐驱。漫劳蜗战争天下，先自鲸吞夺海隅。三载相持谁得利，两雄交构待全输。彼苍藉手平南纪，旷古新增一统图。
咏伪郑遗事	陈昂	昔年亡将济时才，仰仗威灵涉险来。地转海咸生淡水，天回风飓起奔雷。官军血战沧波沸，逆虏魂销劫火灰。澳屿全收三十六，受降澎岛戟门开。
曹仁宪谨荣寿七言律	陈济川	重修文甲喜初成，到处逢人说姓名。盈室芝兰皆后辈，满城桃李属先生。泰山北斗千年仰，化雨春风四座倾，幸遇今朝崧降日，跻堂寿酒各称觥。
曹仁宪谨荣寿七言截句，四首之一	陈为	青年文艺冠群英，桂籍标题第一名。简命特膺登仕版，清勤与慎竭丹诚。
曹仁宪谨荣寿七言截句，四首之二	陈为	移风易俗重明伦，德泽如膏信似春。转瞬行年知与化，甘棠垂荫咏深仁。
曹仁宪谨荣寿七言截句，四首之三	陈为	耆英胜会庆休祥，共祝三多介寿觞。帝德天休同眷顾，年年歌咏九如章。
曹仁宪谨荣寿七言截句，四首之四	陈为	轩然霞举欲投簪，爱子爱民一片心。九老丰标堪济美，优游杖履抚昭琴。
曹仁宪谨荣寿七言律一首	陈玉珂	天生间世一耆儒，夙擅声名冠斗枢。芃黍欣膏霖雨降，甘棠喜见惠风敷。歌传淡北蚕成织，化被瀛东鳄听驱。此日霓裳同庆祝，敢将巴韵厕吹竽。
手植朱子祠梅花	陈璸	赏徧花丛爱老梅，贤祠左右手新栽。写真旧有广平赋，入妙谁如和靖才。风送清香迷瀚海，月移孤影度澄台。应知雨露春来厚，独向元正傲雪开。
文昌阁落成	陈璸	雕甍画栋凤骞腾，遥盼神霄最上层。台斗经天由北转，彩云捧日自东升。参差烟户环璇闼，绣错山河引玉绳。今夕奎光何四映，海陬文运卜方兴。
曹仁宪谨荣寿七言律	陈登岸	大德如公夙慎修，遥知岁寿享千秋。时周甲子心仍壮，宰在方隅政自优。星映华堂比晋祝，天开海屋又添筹。要思群进长生曲，五载甘棠惠爱流。
二月诸罗道中	陈绳	偶整轻装出水涯，邅回白道绕山家。闲闲风景迟迟日，细草轻沙薄笨车。
五鸣鸡	陈绳	标标引嗉自呼名，太极平分似绘成。二十五声随漏滴，底须侵晓候鸡鸣。
乌鱼	陈绳	瑿玉元珠遍体缁，扬鬐奋鬣满天池。须知沪箔横施处，要在葭灰未动时。日映波光添绣线，鳞翻浪影簇乌旗。江鲻味薄河鲻小，争比炎方海错奇。
赤嵌城观海	陈圣彪	孤城独上俯瀛洲，极目苍茫一望收。落日半痕天共白，晚潮千顷月同流。沧溟隐入蛟龙窟，岛屿寒生海市楼。波浪不扬征战息，舳舻闲作钓鱼舟。
冈山	陈圣彪	车行十里见冈山，山接云连万仞间。高阜野花红灼灼，平畴春水绿闲闲。雄分壁垒龟蛇合，势奠波涛竹木环。声教渐随新位置，一犁膏雨润沙湾。
曹仁宪谨荣寿七言截句，四首之一	陈词裕	雨露咸沾德泽深，栽培桃李有甘霖。弧星彩耀重阳后，拜祝添筹福海临。
曹仁宪谨荣寿七言截句，四首之二	陈词裕	仰慕弦歌德可钦，殷殷乐育振儒林。甘棠载咏兴南国，记取冰壶一片心。
曹仁宪谨荣寿七言截句，四首之三	陈词裕	寤寐维思一曲琴，熏风拟再入新吟。衣冠旧族推嵩洛，五载淡江水最深。
曹仁宪谨荣寿七言截句，四首之四	陈词裕	翩彼飞鴞集泮林，八千椿算翠森森。华封晋祝麦邱颂，是采芝图嗣旧音。
小斋	陈辉	僻处心常静，幽栖意自闲。种花分隙地，闭户似深山。日映浓华里，风摇积翠间。不须寻酒伴，独坐亦开颜。
中秋书感	陈辉	碧汉无尘一色秋，疏星片月淡云收。霜沾桂树寒香满，露滴桐梢瘦影幽。几曲微吟依海岸，半空清响起江楼。谁家玉笛横吹里，却把关山惹客愁。
买米	陈辉	市米三百钱，皑皑纔一斗。聚囷渔利家，乘此夸其有。台人不皆贫，亦岂尽富厚。菜色叹时艰，枵腹绝薪槱。官司榜平粜，人趋惟恐后。一丁米三升，鞭扑惊且走。攒簇拥吏胥，蒙怒不厌丑。公廷散未了，挈稚且扶耈。谁谓台阳地，盈阡更累亩。名为产米乡，亦有饥人否。闻道昔先民，余三在耕九。贮粟预为计，丰储多聚朽。今人何不然，岁歉辄搔首。谓是俗纷华，虚糜费已久。所以无盈余，饥来罄瓦缶。穷庐有寒士，捉襟常见肘。米贱扬糠秕，米贵悬杵臼。三炊虽举火，茹草兼饭糗。一闻米价高，叹息谋莱妇。高堂有老亲，幼子尚黄口。仰事与俯畜，诗书非琼玖。欲卖不值钱，换米祇取咎。洋洋泌水清，乐饥且自守。海日高扶桑，光华照户牖。春色不我靳，绿到门前柳。颇爱陶潜节，慷慨莫相负。抗志养其真，士行不可苟。五斗懒折腰，三升岂轻受。甘贫本素心，肉食匪吾偶。
鹿耳门夜泊	陈辉	冷雨沧江上，移舟泊海门。清歌闲戍客，短笛隐渔村。浪阔潮千顷，天空月一痕。摇摇游子意，梦忆旧家园。
再泊月眉湾	陈辉	鹿耳门前几溯洄，月眉湾作避风台。舟师不畏东流急，唤得小船载酒来。
鹭江即事	陈辉	一派鹭江水，遥遥碧岸西。风帆依石影，烟火薄云梯。海色群山合，潮声入屿低。行人栖泊处，极目旅情迷。
渡安平	陈辉	碧流春色海天宽，岛屿苍茫雨后看。半棹斜翻云影碎，片帆遥送浪花残。沙浮曲岸渔人宅，树隐孤村战将坛。曾是昔年歌舞地，寒城寂寂暮烟寒。
春日游海会寺	陈辉	翠竹斜榕小径通，招提旧日馆娃宫。昙花冷对妆楼月，贝叶寒生舞殿风。野色苍茫留院落，溪烟黯淡到帘栊。寻春莫问欢娱事，霸业兴亡总是空。
龙湖岩	陈辉	野竹迷离翠作垣，微茫山色古云门。烟侵晚岫通幽径，水隔寒堤接远村。曲槛留阴闲睡鹿，疏星倚月冷啼猿。昔年曾得游中趣，依旧湖光潋滟存。
宁静王祠	陈辉	间关投绝域，遗庙海之滨。古殿山云暮，空阶野草春。鸱鴞啼向客，杜宇咽迎人。自立千秋节，英风起白苹。
登赤嵌城远眺	陈辉	鹿耳鲲身翠屿连，云光海色雨晴天。江帆晓渡波间影，市宅寒炊竹外烟。山似画屏时染黛，水如冰镜日磨鲜。凭高得趣闲瞻眺，万里乡关一望悬。
二赞行溪	陈辉	竹桥平野路，春水涨清溪。风静寒沙阔，烟浓远树低。青芜喧海燕，碧岸叫村鸡。为语南游客，应知慎马蹄。
半路竹	陈辉	客舍春郊里，阴阴翠竹园。冲烟闻犬吠，隔树见莺喧。草绿疑无路，云深又一村。行行车马过，从此近仙源。
五里林	陈辉	五里林间路，长堤绕碧流。落花春径寂，芳草晚园幽。鹭宿依斜岸，凫啼近小洲。绿阴行过处，客邸在溪头。
凤山春眺	陈辉	满山春树凤毛张，石润岚寒接大荒。翠竹低横三社远，黄沙倒接一溪长。猿啼雨外空云岫，鹭宿烟中静野塘。画意谁知从此得，可堪登眺暂相将。
过埤头店	陈辉	遥遥行李向溪东，待渡埤头一径通。邸舍人歌春树外，征车牛逐暮云中。沙连淡水村村竹，路近新园处处菘。桥畔酒家帘影动，怜他少妇倚微风。
宿放索社口	陈辉	十里荒荆路欲迷，停车小住傍岩栖。山当傀儡烟常冷，地接琉球月更低。蛮曲偏惊春夜里，渔灯散点海涯西。行人到此浑无寐，梦断诗成听野鸡。
东港渡	陈辉	斜帆临野渡，水涨海涯东。草色连长岸，岚烟聚短篷。山山春雨霁，树树夕阳红。欲向津头问，桃源路可通。
东港	陈辉	渔人几处学吹箫，海色苍苍弄晚潮。一片山间明月上，满堤寒影渡横桥。
琉球山	陈辉	翠屿孤悬在水隈，青葱疑是小蓬莱。云连远影岚光动，日映高峰海色开。恍惚鳌游千尺水，苍茫浪激数声雷。信知南极瀛壖地，物产犹传鹦鹉杯。
九日登龟山	陈辉	独立龟峰最上头，倚风舒啸与谁俦。崖中曲岫苔痕破，岛外长空浪影浮。石冷云归山色暮，霜寒树老海天秋。清猿洞口声声叫，也学登高伴客游。
登石屏山	陈辉	扳萝直上石屏巅，四望凌虚意渺然。俯瞰群山培塿细，遥临万树郁葱连。溪痕涧壑青芜地，彩色云霞碧落天。极目沧溟东碇外，烟波数点贾人船。
山村见凤仙花	陈辉	小种花开地不偏，生来枝叶本嫣然。半痕奇艳添微粉，几瓣新红染翠钿。色映疏帘欺睡后，香飘野砌到尊前。莫嫌寂寞山村里，却有亭亭物外仙。
镇北门晚眺	陈辉	烟笼竹树接沙洲，夕照横波海气浮。樵子唱回云影路，戍人吹动角声秋。僧归废寺钟尚寂，燕喜澄潭水不流。触目郊原多景象，迷离草屋起重楼。
买隐	陈辉	买隐山村迹已深，轩车过客莫相寻。清泉白石通幽趣，野鹤溪鸥达素心。看罢晴云峰有色，钓余寒月水成阴。许由原有高风在，未辍箕山得意吟。
不窳居访林羽叟	陈辉	羽叟先生不窳居，超然物外葛天初。青山雨度双花坞，绿野烟消一草庐。醉倚壶觞闲岁月，吟依几席乐琴书。竹桥秋水相逢处，洗涤烦襟兴有余。
泊澎湖西屿	陈辉	海中青屿里，一片带春烟。水上浮奇石，天涯泛小船。波回苍霭外，村在白沙边。客棹经过处，怀人意惘然。
次秩满留别台阳韵送夏宝成，二首之一	陶绍景	和风拂拂满春堧，极目洪涛接远天。海外文传苏玉局，公余词媲柳屯田。心悬朗鉴从衡准，珠瑂璇源任折还。共识君才原十倍，典型矜式藉高贤。
次秩满留别台阳韵送夏宝成，二首之二	陶绍景	瀛海搜奇万象妍，此行正值艳阳天。襟期淡似鸥盟浃，气谊亲如雁序联。以德绥番留硕画，惟宽化吏示蒲鞭。相看愧我非彭泽，镜里新霜老少年。
安平晚渡	陆广霖	高城极目势苍茫，向晚归人一苇航。月净波光浮远白，霞衔帆影带昏黄。参差楼阁迷云树，掩映渔灯上女墙。市井只今夸极盛，可知济渡赖津梁。
沙鲲渔火	陆广霖	高挂丝纶新月钩，沙汀隐现泊渔舟。烟笼小艇连樯语，风起孤篷一叶秋。倒映水光星错落，斜联萤火影沈浮。银灯合向银河泻，绝似吴江古渡头。
斐亭听涛	陆广霖	疏影萧萧万籁平，江亭忽听怒涛鸣。乍疑檐角风敲玉，顿觉丛中浪拍城。岛屿波洄凭竹报，篔簹声寂待潮生。远臣仰沐澄清久，跨海鲸鲵静不惊。
澄台观海【澄台】	陆广霖	烟波缥渺水漫漫，高阁登临面面寒。收拾昆仑千派合，划开江汉四围宽。尘氛不向垄灵发，寰宇全归掌握看。凭眺顿教心地远，拟将浩瀚写毫端。
曹仁宪谨荣寿七言律一首	高国泰	南极星辉酒一觥，华封进祝拜双旌。堂阴树荫春长茂，菊水觞飞味亦清。德邵自宜多福禄，品高原媲会耆英。他年丹诏闻风起，瓯卜还应属老成。
甲子（1744）奉命赴台清查官庄即事成咏	高山	海峤长悬圣主心，沟涂经画戒相侵。含哺民近无怀氏，敷泽仁同解愠琴。履亩新塍勤劝相，支机旧石费追寻。重来不为开卭筰，要使飞鴞集好音。
东宁十咏	高拱干	天险悠悠海上山，东南半壁倚台湾。敬宣帝泽安群岛，愧乏边才控百蛮。瘴雾扫开新气宇，风沙吹改旧容颜。敢辞远迹烟波外，博望曾经万里还。
东宁十咏	高拱干	春台广厦衔虚署，校艺监军职滥分。无力椎牛频飨士，有时倒屣细论文。平生拙处劳难补，异域愁来酒易醺。筋力未衰官兴浅，函关西隔万重云。
东宁十咏	高拱干	有怀须学蔺相如，每遇廉颇独让车。晚圃晴霞秋习射，半窗苦竹午临书。群公望隔三山杳，圣主明周万里余。素志漫言伸未得，忘机直欲混樵渔。
东宁十咏	高拱干	三秋闻见总萧骚，日夜飞涛不断号。旧集闾阎皆斥卤，新开原野半蓬蒿。空山那得珠崖贝，伏莽休悬渤海刀。应识乘轺难塞责，愿纾南顾圣躬劳。
东宁十咏	高拱干	尺檄如传空谷声，阻风经月少人行。关山已历三千里，樯橹犹迟十一更。地暖腊残无雪到，忧深鬓里任霜横。眼穿何处天边雁，京雒难忘故旧情。
东宁十咏	高拱干	竹弧射鹿万冈巅，令网张鱼百丈渊。幅布无裙供社饷，只鸡让食抵商钱。文身纔起疮痍色，赤手谁将垢敝湔。为语绾符衔命吏，远人新附倍堪怜。
东宁十咏	高拱干	索居寂寂近瓜期，报道清班拟暂移。高适岂堪常侍后，班超惟有玉关思。封侯夫婿何须侮，学步儿曹大更痴。自笑浮名终日累，海滨漫守使君碑。
东宁十咏	高拱干	谁言习俗乱丝同，揽辔澄清乏寸功。拊辑尚惭屏翰寄，更番何日戍楼空。拟携片石安归棹，聊订新编当采风。此去中原询异事，仙桃长对佛桑红。
草堂漫兴	高拱干	天外今知乐事偏，茅斋洒扫驻三年。连林兰木飘金粟，出屋蕉丛吐赤莲。棋局傍观无我相，醉乡渐入有仙缘。蛮烟瘴雨何滋味，八尺风漪得稳眠。
野宿	高拱干	秋云向暮总阴森，竹屋卑栖枳棘林。风外叶鸣山鸟怪，雨中灯静寺钟沉。瘴烟作祟香先到，积水生寒夜渐深。耳目悲凉成底事，草虫还为发孤吟。
台湾八景	高拱干	日脚红彝垒，烟中唤渡声。一钩新月浅，几幅淡帆轻。岸阔天迟暝，风微浪不生。渔樵争去路，总是画图情。
台湾八景	高拱干	海岸沙如雪，渔灯夜若星。依稀明月浦，隐跃白苹汀。鲛室寒犹织，龙宫照欲醒。得鱼烹醉后，何处晓峰青。
台湾八景	高拱干	海门雄鹿耳，春色共潮来。二月青郊外，千盘白雪堆。线看沙欲断，射拟弩齐开。独喜西归舶，争随落处回。
台湾八景	高拱干	北去二千里，寒峰天外横。长年绀雪在，半夜碧鸡鸣。翠共峨眉积，炎消瘴海清。丹炉和石炼，漫拟玉梯行。
台湾八景	高拱干	海上看朝日，山间尚晓钟。天开无际色，人在最高峰。紫阁催妆镜，咸池骇浴龙。风流灵运句，灼灼照芙蓉。
台湾八景	高拱干	孤屿澎湖近，晴霞返照时。秋高移绛树，海晏卷朱旗。孙楚城头赋，刘郎江上诗。淋漓五色笔，直欲补天亏。
台湾八景	高拱干	有怀同海阔，无事得台高。瓜忆安期枣，山驱太白鳌。鸿蒙归紫贝，腥秽涤红毛。济涉平生意，何辞舟楫劳。
台湾八景	高拱干	岛居多异籁，大半是涛鸣。试向竹亭听，全非松阁声。人传沧海啸，客讶不周倾。消夏清谈倦，如驱百万兵。
曹仁宪谨荣寿七言律，二首之一	魏莹	夫子由来岳降生，盛称官长是神明。四郊雨足亭征喜，五载冰心水比清。菊逸芳流秋节晚，棠甘芾逐岁华荣。海东士女金思铸，万古千秋不朽名。
曹仁宪谨荣寿七言律，二首之二	魏莹	士中名吏学中贤，经济文章尽可传。昔日桂香标第一，今朝桃实庆三千。赓诗人是金兰集，祝寿班同玉笋联。我也有心齐献颂，雕虫小技愧成篇。
曹仁宪谨荣寿七言截句，四首之一	黄敟	海滨邹鲁久难闻，振起颓风赖使君。大道难行今复见，天教斯地与斯文。
曹仁宪谨荣寿七言截句，四首之二	黄敟	斯文斯地异前时，学化端由治化施。文甲修成人益奋，争夸良吏是贤师。
曹仁宪谨荣寿七言截句，四首之三	黄敟	良吏贤师尽识名，相逢但识我先生。群才雀跃忻华诞，同日霓裳一曲赓。
曹仁宪谨荣寿七言截句，四首之四	黄敟	霓裳一曲庆玉徽，三多五福颂声归。天心应监人心祝，南极星偕北斗辉。
曹仁宪谨荣寿七言律	黄南金	钟英洛下擅儒珍，筮仕东瀛几度春。抚字从公无小大，持衡守正广陶甄。廉分杯酌清修志，明烱金悬远照神。耆寿允宜崇盛世，壬林嘏锡自天申。
壬寅（1722）仲冬过斗六门作【过斗六门】	黄叔璥	墙阴蕉叶依然绿，垄畔桃花自在红。冬仲何殊春候暖，蛮娘嬉笑竹围东。
晚次半线作	黄叔璥	忆昔历下行，龙山豁我情。今兹半线游，秀色欲与争。林木正蓊蘙，岚光映晚晴。重冈如回抱，涧溪清一弘。里社数百家，对宇复望衡。番长罗拜跪，竹彩儿童迎。女娘齐度曲，俯首款噫鸣。璎珞垂项领，跣足舞轻盈。斗捷看麻达，飘颻双羽横。萨豉声铿锵，奋臂为朱英。王化真无外，裸人杂我氓。安得置长吏，华风渐可成。
番社杂咏二十四首	黄叔璥	绝岛中华古未通，生来惟斗此身雄。独余一面狰狞外，人鸟楼台刺自工。
番社杂咏二十四首	黄叔璥	剉竹为椽扇缚筊，空擎梁上始编茅。落成合社欣相贺，席地壶浆笑语高。
竹溪寺	黄名臣	竹阴堪坐客，野日映溪流。山静人烟远，钟鸣佛殿幽。牟尼空世界，古寺闭清秋。疑是三摩地，来看石点头。
曹仁宪谨荣寿七言律一首	黄启	俗易风移至治蒸，士民鼓舞颂冈陵。群然华祝三多愿，果尔门迎五福增。宰邑忻歌蚕绩着，跻堂喜把兕觥称。六旬甲子来年足，百岁期颐瑞可征。
曹仁宪谨荣寿七言截句，二首之一	黄宗岳	春秋椿算八千年，银烛金樽肆绮筵。自古天心钟睌节，洛阳杖履亦神仙。
曹仁宪谨荣寿七言截句，二首之二	黄宗岳	水清不受半尘侵，大雅扶轮振士林。卅载甘棠夸苃憩，淡江桃李又成阴。
曹仁宪谨荣寿七言排律一首	黄政	南极生光映德辉，我公应运享遐龄。算年适合蓍龟数，鉴貌还如松鹤形。会可香山追老白，图堪耆社入丹青。萸觞好作尧觞祝，菊酒堪为寿酒馨。屈指明秋周甲子，承颜晚岁喜男丁。斯文有幸斯人在，长使我侪奉典型。
曹仁宪谨荣寿颂，四章之一	黄文彬	维岳降神，诞我公祖。幼学壮行，抚绥斯土。未及下舆，先询疾苦。衙蠧肃清，闾阎安堵。
曹仁宪谨荣寿颂，四章之二	黄文彬	维岳降神，诞我公祖。奉扇仁风，随车甘雨。敦俗劝农，通商惠贾。子庶痌瘝，人称召父。
曹仁宪谨荣寿颂，四章之三	黄文彬	维岳降神，诞我公祖。养育书田，栽培艺圃。力挽狂澜，中流砥柱。道一风同，海滨邹鲁。
曹仁宪谨荣寿颂，四章之四	黄文彬	维岳降神，诞我公祖。南极星辉，受天之祜＆2。菊节华筵，士民歌舞。祝寿而康，名昭千古。
曹仁宪谨荣寿五言截句， 四首之一	黄枚	昔日云梯步，青年月殿扬。桂枝攀第一，姓字早生香。
曹仁宪谨荣寿五言截句，四首之二	黄枚	会作凤山宰，悠悠水利垂。天公将福报，再赐玉麟儿。
曹仁宪谨荣寿五言截句，四首之三	黄枚	德泽波斯淡，讴歌载路闻。偕民登寿域，不老是神君。
曹仁宪谨荣寿五言截句， 四首之四	黄枚	高秋逢诞降，晚节庆嘉誉。共祝黄华酒，登堂颂九如。
曹仁宪谨荣寿七言律一首	黄清风	生佛万家绣佛忙，兴思孔迩颂如冈。南山媚献千秋瑞，北淡民蒙八政良。飞鹤觞传文甲社，刻鸠杖遍紫陵乡。耆英天与开佳会，喜愿多膺寿永康。
冒雨邀友游竹溪	黄瑞超	细雨廉纤步湿堤，招携胜侣入梵西。碍林碧障千竿竹，遶剎清流一曲溪。滴沥山泉珠细，空蒙树色野云低。钟声傍晚铿余韵，兴尽归来望转迷。
曹仁宪谨荣寿五言律，二首之一	黄璋	仁寿征夫子，干坤正气充。德辉邺下□，膏雨沛闽中。治术原经术，文功暨武功。江山嘉绩在，万古仰清风。
曹仁宪谨荣寿五言律，二首之二	黄璋	斯文今有主，一代颂鸿儒。道绍二程学，龄登九老图。化裁金作砺，持守玉为壶。我辈蒙嘉惠，称扬岂近谀。
曹仁宪谨荣寿七言律	黄秉衡	卅年政迹普和祥，医世方原寿世方。拟买新丝争绣佛，遥吹古笛正飞觞。凤山翘切双鳬远，蟒甲群歌五马良。今日胶庠齐拜祝，使君家本在河阳。
曹仁宪谨荣寿七言截句，四首之一	黄长春	勋名当代有谁伦，宦迹闽南亦秉钧。家世簪缨看鹊起，堪夸岳降复生申。
曹仁宪谨荣寿七言截句，四首之二	黄长春	饱学诗书羡五车，当年月殿挺才华。洛阳自古称多士，谁占文章第一家。
曹仁宪谨荣寿七言截句，四首之三	黄长春	寿禄兼名德厚哉，明春博士遥征来。恩波海甸皆康阜，愿上南山酒一杯。
曹仁宪谨荣寿七言截句，四首之四	黄长春	孝经叠锡课孩提，口诵心维化自齐。又值满庭桃李树，几时开向凤城西。
海会寺	齐体物	冷月横斜吊子规，当年黄幄尔徒为。梁尘尚逐梵音起，幡影犹疑舞袖垂。风雨有时闻响屧，草花何用长胭脂。是空是色浑闲事，只合登临不合悲。
凤山任满留别	丁居信	海峤欣逢报政年，愧无异绩纪瑶编。灯残细阅琴堂卷，雨后勤观绿野田。八社莺声迟驿使，半屏日色促行鞭。临歧依恋无他祝，大有频歌入舜弦。
和徐树人中丞述怀诗，五首之一	丁曰健	天河洗甲纪功年，崧岳生申克靖边。通籍鸿声齐望岱，迁乔骏业快移川。七鲲旧属重回首，五虎新麾又永肩。名教惟期传一脉，初心不负重书田。
和徐树人中丞述怀诗，五首之二	丁曰健	锦帆开浪逐霞飞，绅庶争迎颂德威。皖豫叠经匡节钺，杭湖犹思驻旌旗。民生多赖同甘苦，家计何心论瘠肥。感格真诚天眷久，近来福寿似公稀。
和徐树人中丞述怀诗，五首之三	丁曰健	迂拙原非军旅才，衔恩扶病又登台。机宜赤崁曾亲授，报称丹忱未敢灰。望冑三年群志洽，歌铙五月捷音来。近闻全海臻安定，岭上梅花祝嘏开。
和徐树人中丞述怀诗，五首之四	丁曰健	大业喧传数省功，关心教育重文翁。挥戈扼要元戎合，射策逢时九月通。桃李阴多依北极，芙蓉生不怨东风。海滨向化同邹鲁，逢吉康强食报丰。
和徐树人中丞述怀诗，五首之五	丁曰健	襟怀潇洒坐高亭，远近峰岚展画屏。云谷无心争出岫，松根得地自生苓。承欢桂子歌浓露，养志兰陔乐寿星。中外尊崇归潞国，圣朝未许隐山青。
兰阳即事，八首之一	仝卜年	四围修竹荫檀栾，廉外青山挂笏看。领识闲中风味别，头衔未碍是粗官。
兰阳即事，八首之二	仝卜年	金猊香袅麝烟凝，小榻横窗月半棱。花影撩人诗思动，矮笺新试短棨灯。
兰阳即事，八首之三	仝卜年	瓜皮艇子短篙撑，傍柳依花遶岸行。载看米家书画稿，春风一路听禽声。
兰阳即事，八首之四	仝卜年	溪南溪北草痕肥，山后山前布谷飞。叱犊一声烟雨细，杏花村里劝农归。
兰阳即事，八首之五	仝卜年	芙蓉小沼近东偏，出水亭亭态更妍。一幅西湖新画稿，中央只欠采莲船。
兰阳即事，八首之六	仝卜年	丛丛秋菊灿篱东，赏到黄昏兴未穷。夜静不知风露冷，满身花影月明中。
兰阳即事，八首之七	仝卜年	一夜秋风拂鬓华，萧然兴味似山家。幅巾短褐西窗下，黄叶煨炉自煮茶。
兰阳即事，八首之八	仝卜年	凭栏徙倚到斜曛，镇日消闲只看云。疏懒自安庸吏拙，不须摘发颂神君。
题前阿仙堂	何借宜	海岛由来是驾鳌，幽阿隐隐结蟠桃。风过竹树鸾笙远，云挂茅檐鹤驭高。星聚一堂扶世运，文司百代萃仙曹。丹成九转千年事，此日闲游兴自豪。
祭惠献贝子文	何勉	天潢出帅扫搀枪，旗指东南拯火汤。胆裂么么谈笑靖，声闻山海鼓金香。解悬闽浙仁功溥，享祀春秋德颂长。遗爱未忘逢善继，再来生佛裕前光。
喜雨和韵【夏日得雨次韵】	何勉	不愁大网漏吞舟，只恐量沙效唱筹。百计疗饥终末策，三祈得雨释千忧。田间喜色农夫面，沟曲欢声泽水流。原隰均沾勤树艺，伫观丰稔遍西畴。
淡水溪渡	何昌藩	长堤柳嚲覆江浔，一叶轻盈载绿阴。仿髴青来疑雨意，依稀影破荡波金。扣舷自唱无聊曲，解缆谁知不系心。且与沙鸥随上下，横吹短笛起龙吟。
登龟山寺	余国榆	危峦突兀倚孤城，万里空蒙一望青。目送飞霞回鹭水，手挥夕照落凫汀。
暮春游元兴岩	余国榆	褰衣穿径几层幽，得句闲吟兴转悠。拟欲问天看浴日，如何春暮不深秋。
咏碧荆	侯时见	庭内荆花次第荣，品题吾独爱其清。似嫌时辈贪朱紫，留取素心与弟兄。香不因人风作介，影谁为侣月堪盟。田家遗事今如昨，芳韵刚传万古情。
复性篇	俞荔	混沌之初，无极太极。理气相涵，冲穆无迹。阴阳既分，两仪乃立。天五地五，奇耦相得。五行其气，健顺其德。气至成形，理无不及。五行之秀，独萃于人。爰有五常，赋予维均。天命谓性，具于人心。为万物灵，曰有此仁。仁统四端，万善由生。性主乎静，动而为情。性无不善，情亦皆真。赤子入井，皆有恻隐。乍见之时，验此不忍。率之谓道，人人共由。天叙天秩，典礼优优。天下达道，能离此不。性为大本，道自川流。但人受性，舜跖皆同。气有清浊，随其所钟。清者睿圣，浊者愚蒙。愚蒙之质，理锢于中。知诱物化，惟欲是从。五官百骸，顽然一物。以物交物，心乃放逸。人欲日炽，天理日汨。几希以亡，禽兽为匹。天生圣贤，作之君师。修道谓教，以觉后知。尧命虞舜，执中一词。道统之祖，传心在兹。舜授之为，精一危微。一十六字，该括无遗。中为性理，纯粹以精。心分人道，理欲难并。人心甚危，防勿滋萌。道心甚微，养使充盈。遏之存之，德乃日新。要之执中，不外一敬。肆则从欲，敬以定命。图念作狂，克念作圣。唐虞以来，心法默证。迨我孔子，统在师儒。曰性相近，与气质俱。习善则善，以复其初。大学之道，明德新民。明德即性，德本自明。气拘物蔽，如镜蒙尘。先以格致，知之宜真。诚正而修，行之宜敦。天德既全，王道乃行。思言性道，大原自天。道不可离，存遏宜先。戒惧慎独，动静交虔。中和以致，性量乃全。孟言性善，本乎秉彝。专以理言，邪说皆非。必称尧舜，人皆可为。尽心知性，以造其理。存心养性，惟事是履。非外铄我，固有之美。放心不求，弗思耳矣。洎乎有宋，濂洛关闽。考亭后出，集其大成。问学是道，德性是尊。涵养用敬，入德之门。致知力行，毋怠毋昏。人参三才，惟此性道。天地非大，吾身非小。万物皆备，及躬自葆。扩而充之，被乎四表。气质之性，君子弗性。困勉虽劳，生安可并。反之之功，循序渐进。希圣希贤，匪异人任。困而不学，暴弃实甚。敬述兹篇，用勉德行。
五妃墓	僧莲芳	岂顾倾城色，应知大运归。情同垓下惨，事与马嵬非。冢草留青黛，山花舞绣衣。一坏香玉地，寂寂对斜晖。
画竹	六十七	数竿和月碎摇金，霜净烟梢碧玉森。我爱此君缘底事，清风高节总虚心。
题画山水	六十七	森森古木拂云门，怪石嵯峨湿藓痕。正喜郊原沾霢霂，欣看流水到花村。
题碧桃花	六十七	烟滋雨濯浅深红，石畔夭夭一雨丛。海国芳菲春不管，碧桃花嫁鲤鱼风。
新雨	六十七	人日初临鹿岛东，五更钟后雨蒙蒙。乍闻点滴随朝霭，渐觉霏微逐晓风。庭院香生梅馥馥，田畴青润麦芃芃。从兹蓑笠勤耕作，会见西成岁屡丰。
新莺	六十七	育成母氏一春忙，出谷新雏带嫩黄。乍作飞飞还护羽，学歌呖呖尚羞簧。金梭萦絮穿犹涩，绣户惊寒梦欲长。试啭好音迁御苑，万年枝上沐恩光。
新月	六十七	东瀛寥阔月来迟，伫待清光漾水涯。台上乍开三寸镜，窗前初画一弯眉。鸿惊曲木云深处，鱼避沈钩浪暖时。应是婵娟深自晦，岂教玉斧镇相窥。
十月二十三日庄副使相邀赏菊次范侍御韵	六十七	雅集澄台最上头，小春忽睹万枝秋。满丛佳色含朱槛，盈把繁英计酒筹。香满更宜邀客赏，露浓不用替花愁。饮中剩有陶家味，争忍樽前早罢休。
赠泰记室【赠秦记室】	六十七	论天学士自渊流，才品分明是少游。宪署延宾居上榻，澄台草檄借前筹。新词残月垂杨岸，雅度春风杜若洲。我赏烟光饶有兴，何妨促席会南楼。
画菊	六十七	少年只爱繁华好，晚节方知冷淡香。数朵携归三径里，孤松相伴傲寒霜。
柬雅蔚文	六十七	性癖生成那得移，而今还是旧心期。忌医十载人夸健，止酒三天自笑奇。欲寄相思凭尺素，未能免俗事毛锥。深惭何以酬明圣，万里徒赢两鬓丝。
题张司马七夕乘槎图，二首之一	六十七	南省追随共一秋，东溟相聚又同舟。怪君已在天池上，更欲乘槎何处游。
题张司马七夕乘槎图，二首之二	六十七	海国茫茫水拍天，灵槎安稳御风烟。君家惯犯支机石，好挽银河润野田。
即事，二首之一	六十七	小春天气薄寒轻，屋角犹闻蝘蜓鸣。纪载空传冬入蛰，眼看壁上竟横行。
即事，二首之二	六十七	信书毕竟不如无，目击身经事事殊。寄语挥毫吟咏客，再休依样画葫芦。
戏题张司马三杯草圣图	六十七	胜迹已传工部句，轻绡复睹曲江图。不知草圣生花笔，犹向娥眉一画无。
喜雨	六十七	黑云四布风乍止，渴龙怒卷东瀛水。喷洒长空逞驰逐，鬼驭神鞭忙不起。檐溜频倾作奔流，须臾直透衙斋里。满堂点滴沾衣裳，平阶倏尔深一咫。共喜嘉泽济枯荄，那管春郊旱魃死。
北行杂咏，九首之一	六十七	小阳春后北巡行，番女番童夹道迎。非是细侯能致此，祇缘声教讫寰瀛。
北行杂咏，九首之二	六十七	浓云苍雾白茫茫，一路花梢滴露香。未信鸡笼真积雪，晓来先试北风凉。
北行杂咏，九首之三	六十七	傀儡堆云连碧落，崦嵫衔日带寒烟。微闻香气来糖廍，屡见青葱度蔗田。翠竹丛中村犬吠，白沙池上水牛眠。三年海国巡民社，可是皇仁已遍宣。
北行杂咏，九首之四	六十七	节逾大雪曾无雪，日暖风恬景物佳。草际有时犹舞蝶，池边几处尚鸣蛙。牛椆小汛迎旌旆，虎尾深溪蹴浪花。马上频频诫呵护，莫惊番社野人家。
北行杂咏，九首之五	六十七	交加篱落豆苗肥，冉冉荞花浥露晞。更见芳园香有异，盛开月桂间蔷薇。
北行杂咏，九首之六	六十七	路近蛮村落照红，纷纷番妇迓青骢。绿衣黄里裙衫艳，头上鸡翎扬晚风。
北行杂咏，九首之七	六十七	不是吴歈与越吟，歌喉清响叶鸣金。分明绝塞闻番曲，何必琵琶马上音。
北行杂咏，九首之八	六十七	大块今朝意若何，一时噫气欠调和。惊沙白昼迷红日，骇浪沧溟战碧波。老木倚云舒远籁，寒禽息翼罢清歌。黄昏驻节风初定，依旧青山映素娥。
北行杂咏，九首之九	六十七	没踝银沙步履艰，崎岖冈岭路回环。汗流仆从沾衣背，健足番儿意自闲。
梦蝶园	六十七	竟成禅室新迦叶。无复名园旧主人。漫说当年迷蝶梦，而今谁是独醒身。（廖振富编校）※
台俗七月十五日为盂兰会至夜分放水灯为纪以诗	六十七	楚人尚鬼习相仍，高会盂兰放佛灯。释氏金莲三十里，石家银烛百千层。独醒难挽浮靡俗，空色浑疑清净僧。最怪庄严成劫夺，肉山还有酒如渑。
干隆九年（1744）元日于泰安州崔家庄驿望阙拜贺恭纪短句	六十七	茅檐北向拜丹枫，香案炉烟篆晓风。礼毕凭高一瞻仰，帝都遥在五云中。
过新泰县羊流驿怀古	六十七	裘带翩翩羽檄时，风流儒将大名垂。残碑犹是寻常事，仇敌倾心是我师。
蒙阴道中纪事	六十七	畿南一早抵冬深，共仰焦劳圣主心。可幸齐东沿路雪，就中沾足是蒙阴。
正月五日书所见	六十七	陇麦蕃滋细雨中，尘沙贴地任东风。马蹄纔踏江南路，风景烟光便不同。
晓发桃源道中口占	六十七	连朝不断雨丝丝，云锁前村老树枝。水浸征衣身易冷，泥深古道马难驰。江南已慰三农望，山左应无一路饥。但愿居民歌大有，何妨行客暂迟迟。
渡扬子江	六十七	荡桨楼船晓气融，飞登彼岸日方中。正逢万里安澜会，那得江屯鼓浪风。
舟中晚眺	六十七	河流屈曲抱清湾，徙倚船窗望碧山。塔在暮烟残照里，人居修竹茂林间。沿堤绿柳开娇眼，夹岸红梅破醉颜。荡桨吴歈歌断续，枝头相答鸟间关。
夜泊吴江	六十七	香烬灯昏净几边，拥衾幽客正安眠。惊回一枕篷窗梦，暮夜风涛乱打船。
武林下里谣	六十七	漏天自腊抵新正，傍岸田园碧水平。官长祇嫌行路滑，不来天竺一祈晴。
泊舟钱塘江口	六十七	山隈系缆柳边堤，深谷长江路不齐。仙子呼龙种瑶草，英雄照鬼试灵犀。中流鼓浪鲨鱼跃，老柏流云野鹤栖。一片红梅迷望眼，恍疑舟入武陵溪。
富阳道中	六十七	拍天触石怒涛鸣，悬瀑奔流万壑声。好借一帆风信急，画船飞过富阳城。
晓发桐庐县望严先生祠堂	六十七	塘汛闻鸡促晓行，一江风雨片帆轻。先生莫笑匆匆色，不是区区为显荣。
桐江纪事	六十七	入春终日雨随风，一路江南抵浙东。两岸乍添三丈水，田畴多半浪花中。
倒挂鸟	六十七	美质天然着绿衣，来从吕宋见应稀。啄余丹嘴慵无语，锁向金笼困不飞。中立羞随凡鸟列，倒垂却与众生违。细推物理诚难解，欲起张华问化机。
鮡鱼	六十七	无鳞隐见绿苔斑，额上双眸月两环。掉尾居然行地上，潜身不肯入波间。烹来羹脍争夸美，捕向淤泥未觉艰。海外虫鱼皆有异，他年归去纪南蛮。
夏日即事	六十七	浓云靉靆雾弥漫，顷刻排青失远峦。雨挟龙涎风势恶，波惊鱼沫水声寒。蕉从滴沥檐前听，山待晴明阁外看。投笔诗成愁对酒，故人归去与谁欢。
来鹤有序	刘伯琛	缟衣元袂下青田，岁暮何来落海堧。饮啄耻争鸡鹜粒，栖迟好伴凤鸾鶱。腰缠万贯知无分，口吐双珠或有缘。尘世沧桑容易换，与卿相对语尧年。
病鹤	刘伯琛	松老霜天鹤病深，十洲灵药渺难寻。离褷倦羽犹思舞，激楚哀鸣尚伴吟。莫谓气清邪不入，应缘骨瘦瘴相侵。寒宵独向苍苔立，谁识凌霄一片心。
渡海歌	刘伯琛	天风浩浩波茫茫，余皇晓发趋扶桑。摐金伐鼓辞鹭岛，欻如鵾翼凌霄翔。水天一碧渺无际，振衣四顾心彷徨。浑沦囊括包六合，千樯万楫同秕糠。平生胸臆俗尘贮万斛，到此甫得一涤冰雪肠。管窥蠡测笑鄙陋，纵目不觉嗟望洋。冯夷镇静飞廉藏，鼋鼍偃伏虹垂梁。方壶员峤彷佛见，蛟宫蜃市岂尽言荒唐。徐福田横久已逝，声消迹泯谁能详。但见金乌玉蜍浴万古，呼吸近欲通天阊。红沟水霞赭，黑沟波沸汤。鬼蝶妖蛇暗瞰伺，日星惨澹腥风扬。嗟哉落漈之舟一往不可返，鷁首簸荡随低昂。遥从稊米辨岩谷，涉险默默邀神光。澎湖列岛五十五，田田莲叶花中央。形胜居然控台厦，天设锁钥资岩疆。曾闻昔年探丸客作逋逃乡，负嵎亦复骄夜郎。鳄剸犀截散乌合，天戈一指消欃枪。方今清宴八土厷静，献赆绝域来梯航。洪纤悉约涵万派，台飓永息波不扬。查乘贯月一苇航，十洲三岛恣徜徉。他日归田颇足自矜炫，川渟渎渚何啻沤泡浮坳堂。
澎湖八景	刘伯琛	屼峍龙门峙紫瀛，源探星宿记兹名。虽殊竹箭奔流驶，恰有桃花锦浪生。触石宛同翔素鹭，凌风直欲驾长鲸。潜鳞岁岁乘时化，祇待春雷启蛰声。
澎湖八景	刘伯琛	鳞猎韡纹样碧澜，湛然心迹等泉观。千里渊水豢涵晖远，一鉴渟泓照影寒。虚受自然容万派，曜灵终古浴双丸。鱼龙出没蛟宫近，欲取珊瑚作钓竿。
澎湖八景	刘伯琛	匡庐五老望中分，海上炉峰近始闻。岫连博山排错落，雾潆沈水爇氤氲。天留胜境供清眺，赋有佳题愧藻文。回意书窗寥寂夜，细然石叶挹余芬。
澎湖八景	刘伯琛	珠躔联络近文昌，华盖天垂作作芒。波静影常沈璧彩，地灵名恰应奎匡。人文蔚起夸翘楚，象纬分明视焕章。他日奏言烦太史，瀛涯重见聚星堂。
澎湖八景	刘伯琛	罨屿潮痕上短篷，晚收笭箵泊菰丛。弥漫春水连天碧，次第渔灯隔岸红。世虑尽捐云树外，人家都住画图中。菱塘柳陌吾庐在，归去还思理钓筒。
澎湖八景	刘伯琛	叠巘层峦藓径深，风传樵唱出霜林。丁丁伐木声相应，戞戞敲枰响共沈。叶坠湿沾双屐雨，岩高影落半溪阴。负薪力学今谁继，余韵流风尚可寻。
澎湖八景	刘伯琛	黛染西山雨乍晴，遥天一抹晚霞横。澄鲜色胜铺文绮，缥缈标疑建赤城。野鹜点残随断续，沙鸥界破觉分明。斒斓光射丹崖上，好倩关荆浣笔成。
澎湖八景	刘伯琛	一轮西坠荡空蒙，波浴山衔望未穷。远渚乍分初月白，遥天低映晚霞红。数家渔网苹洲外，十幅蒲帆翠霭中。最爱夕阳归牧句，霏霏薄雾起寒丛。
瘗鹤铭有序	刘伯琛	伟兹胎禽，禀质清绝。顶孕丹砂，羽洁白雪。翱翔紫盖，长养青田。梦寻坡老，影伴逋仙。海天泬寥，偏来尘壤。饮啄戕性，委形何往。华亭断唳，缑岭增哀。风林月夜，鹤兮归来。
题吴希周百蝶图	刘功杰	缕就金丝簇额边，裁成玉版挂腰前。当年杂入庄周梦，栩栩蘧蘧正杳然。
海音诗	刘家谋	秋斋卧病谢朋徒，攲枕狂吟且自娱。绝窟西来声不断，可知歌答有天吴。〈黄宪作编校〉
海音诗	刘家谋	一方擘画括全台，叙述何徒擅史才。添邑添兵关至计，他年筹海此胚胎。〈黄宪作编校〉
海音诗	刘家谋	发凡起例倍精严，谢郑同心两美兼。谁敢挥毫相点窜，画蛇应笑足轻添。〈黄宪作编校〉
海音诗	刘家谋	韩赵吴杨并隽才，一时职志让文开。鹭洲草罢瀛堧咏，已恨无人继福台。〈黄宪作编校〉
海音诗	刘家谋	旧迹空余大井头，败篷断缆可曾留。沧桑变幻真弹指，徒步同登赤嵌楼。〈黄宪作编校〉
海音诗	刘家谋	故宫萧瑟土花斑，海外当年转徙艰。宝玦珊瑚无觅处，天人眉宇落民间。〈黄宪作编校〉
海音诗	刘家谋	魁斗山头吊五妃，郑娘芳冢是耶非。年年琅峤清明节，无数东来白雁飞。〈黄宪作编校〉
海音诗	刘家谋	卑南觅与水沙连，更有波澜万顷田。好续梁家詹事疏，一戈一甲乐尧年。〈黄宪作编校〉
海音诗	刘家谋	一甲征租近一车，赋浮那得复言加。多田翁比无田苦，怕见当门虎老爹。〈黄宪作编校〉
海音诗	刘家谋	有田翻得免催科，纳赋人无半亩禾。凫雁秋粮自狼籍，南山乌堕北山罗。〈黄宪作编校〉
海音诗	刘家谋	负郭曾无一顷田，儿孙犹纳赋租钱。飞来何计还飞去，李代桃僵不记年。〈黄宪作编校〉
海音诗	刘家谋	通泉谁把堰渠开，旱魃如焚总可哀。百面麻旗千面鼓，五街簇簇戴青来。〈黄宪作编校〉
海音诗	刘家谋	居然不绩市婆娑，华丽犹将竞绮罗。大甲溪头机轧轧，至今妇苦有人歌。〈黄宪作编校〉
海音诗	刘家谋	一碗糊涂粥共尝，地瓜土豆且充肠。萍飘幸到神仙府，始识人间有稻粱。〈黄宪作编校〉
海音诗	刘家谋	真教澎女作台牛，百里饥驱不自由。三十六村归未得，望乡齐上赤嵌楼。〈黄宪作编校〉
海音诗	刘家谋	蜀糖利市胜闽糖，出峡长年价倍偿。挽粟更教资鬼国，三杯谁觅海东粮。〈黄宪作编校〉€一百首之十七
海音诗	刘家谋	浩浩飞台竞卷沙，秋棚何处觅新瓜。乌鱼岁晚无消息，累得盐官仰屋嗟。〈黄宪作编校〉
海音诗	刘家谋	亭户盐筹滞未行，牢盆在手绌经营。涓涓莫塞卮中漏，徒析秋毫利不盈。〈黄宪作编校〉
海音诗	刘家谋	鹿耳门前礁石多，张帆尚未出沧波。赊来水利重添载，一夜漂流付孟婆。〈黄宪作编校〉
海音诗	刘家谋	戈船如雾集沧湄，破浪乘风是几时。无数估帆愁海暴，千金枉聘碧眸夷。〈黄宪作编校〉
海音诗	刘家谋	暮年曾未赋添丁，乞得男青复女青。底事森森阶下玉，也随蜾蠃负螟蛉。〈黄宪作编校〉
海音诗	刘家谋	晨馐夕膳可能谋，罔极恩从死后酬。未必重泉真一饱，筵前争进九猪头。〈黄宪作编校〉
海音诗	刘家谋	有孝男儿来弄铙，有孝女儿来弄猴，升天成佛犹难必，先遣爷娘黑狱投。〈黄宪作编校〉
海音诗	刘家谋	争将寸草报春晖，海上啼乌作队飞。慷慨更无人赠麦，翻凭百衲共成衣。〈黄宪作编校〉
海音诗	刘家谋	构屋空糜十万钱，化为灰烬亦堪怜。飘流多少加鴒仔，何处栖身觅一廛。〈黄宪作编校〉
海音诗	刘家谋	山邱零落黯然归，薤上方嗟露易晞。歌哭骤惊声错杂，红裙翠袖映麻衣。〈黄宪作编校〉
海音诗	刘家谋	送终争欲饰奇珍，不智谁料启不仁。君看汉朝陵墓古，竟教玉碗落烽尘。〈黄宪作编校〉
海音诗	刘家谋	箕中悬笔倩人扶，潦草依然鬼画符。道是长生真有药，九泉犹未觉迷途。〈黄宪作编校〉
海音诗	刘家谋	夜合花开香满庭，鸳鸯待阙社犹停。怪来百两盈门日，三五微芒见小星。〈黄宪作编校〉
海音诗	刘家谋	张盖途行礼自持，文公巾帽意犹遗。一开一阖寻常事，不觉民风已暗移。〈黄宪作编校〉
海音诗	刘家谋	爱恋曾无出里闾，同行更喜赋同车。手牵何事轻相放，黑齿雕题恐不如。〈黄宪作编校〉
海音诗	刘家谋	厚奁不惜橐金销，盼到堂前亚亚腰。犹藉鸡豚相馈遗，尽情只博大家烧。〈黄宪作编校〉
海音诗	刘家谋	烟草槟榔遍几家，金钱不惜掷泥沙。夕阳门巷香风送，拣得一篮鹰爪花。〈黄宪作编校〉
海音诗	刘家谋	火树千丛映绛霄，年年菜市闹花朝。路旁掩泣谁家子，失却鬟边翠玉翘。〈黄宪作编校〉
海音诗	刘家谋	清明时节雨初晞，楮陌纷纷化蝶飞。刚是重关斜照后，云鬟无数插青归。〈黄宪作编校〉
海音诗	刘家谋	黑齿偏云助艳姿，瓠犀应废国风诗。俗情颠倒君休笑，梨茇登盘厌荔支。〈黄宪作编校〉
海音诗	刘家谋	竞送王爷上海坡，乌油小轿水边多。短幨三尺风吹起，斜日分明露翠蛾。〈黄宪作编校〉
海音诗	刘家谋	何必明珠十斛偿，一家八口托檀郎。唐山纵有西归日，不肯双飞过墨洋。〈黄宪作编校〉
海音诗	刘家谋	鸨儿原不及娘儿，聘结槟榔喜未迟。分得后生查亩仔，白头无复嫁尪时。〈黄宪作编校〉
海音诗	刘家谋	誓海盟山意正长，缠头百万亦寻常。三家村里盲儿鼓，犹唱当年黄锦娘。〈黄宪作编校〉
海音诗	刘家谋	撮合偏饶秘术多，莲花座下簇青娥。不图色相全空后，犹舍慈航渡爱河。〈黄宪作编校〉
海音诗	刘家谋	婢作夫人固有时，江沱江泛亦何辞。独怜赤脚厨头走，垂白无因着履綦。〈黄宪作编校〉
海音诗	刘家谋	可怜十曲已歔欷，再到堂前笔寓讥。辛苦吴航柯博士，载将怨女满船归。〈黄宪作编校〉
海音诗	刘家谋	睥睨东边列屋居，冶游只费杖头储。那知切里征村外，别有催科到女闾。〈黄宪作编校〉
海音诗	刘家谋	筠篮隐约盖微遮，月影朦胧路几叉。恰似纸钱送猫鬼，背人偷挂路旁花。〈黄宪作编校〉
海音诗	刘家谋	草鸡长耳乱经年，饲鸭狂徒更可怜。君看纷纷群蚁斗，槐安一郡已骚然。〈黄宪作编校〉
海音诗	刘家谋	同是萍浮傍海滨，此疆彼界辨何真。谁云百世雠当复，卖饼公羊始误人。〈黄宪作编校〉
海音诗	刘家谋	秋成争唱太平歌，谁识雈苻警转多。尾压未交田已做，却拋耒耜弄干戈。〈黄宪作编校〉
海音诗	刘家谋	草间狐兔每纵横，潜入崔嵬百雉城。夜半女墙斜月影，出关无事斅鸡鸣。〈黄宪作编校〉
海音诗	刘家谋	派饭曾无十日期，闯兄几辈似儿嬉。股头旗脚雄豪甚，釜底游鱼尚未知。〈黄宪作编校〉
海音诗	刘家谋	空把强弓毒矢施，藏山猛虎穴难窥。笑他北海孙宾石，复壁惟容一赵岐。〈黄宪作编校〉
海音诗	刘家谋	十六营兵饷已糜，更烦筹画到荒陲。千言侃侃飞书上，独有曹参不肯随。〈黄宪作编校〉
海音诗	刘家谋	曾门溪畔少行人，草地常愁劫夺频。何似春风香脚好，去来无恙总依神。〈黄宪作编校〉
海音诗	刘家谋	五虎长牙舞爪来，秋风避债竟无台。惊心昨夜西邻哭，掌上明珠去不回。〈黄宪作编校〉
海音诗	刘家谋	九抽敢把禁条违，飞去青蚨忽自归。寄语杜陵头白叟，可堪日日典春衣。〈黄宪作编校〉
海音诗	刘家谋	锻矛砺刃卫边垠，恰有三郊比鲁人。水债不收公饷亟，头家近日亦愁贫。〈黄宪作编校〉
海音诗	刘家谋	夜半鸣金起僻隅，弓刀环集满街衢。但教户户都联络，明月花村犬吠无。〈黄宪作编校〉
海音诗	刘家谋	蔡郭黄卢大姓分，豪强往往虐榆枌。那知拔戟能成队，五色旌旗照海濆。〈黄宪作编校〉
海音诗	刘家谋	檨仔林边径路分，中藏罗汉脚纷纷。寄言玉局休相笑，担粪年来亦不群。〈黄宪作编校〉
海音诗	刘家谋	骑轻从减历危途，化日终教照一隅。争按图经谭拓土，可能威惠似双梧。〈黄宪作编校〉
海音诗	刘家谋	依然朱邑祀桐乡，岁久方知惠泽长。八卦山前人似织，不关菊酒赛重阳。〈黄宪作编校〉
海音诗	刘家谋	少时了了大时差，游戏徒教误岁华。莫惜十年迟树木，飘零容易是唐花。〈黄宪作编校〉
海音诗	刘家谋	千金送女亦寻常，翠绕珠围各斗强。底事一经思教子，翻愁破费束修羊。〈黄宪作编校〉
海音诗	刘家谋	鸡皮三少总人妖，莫讶娄猪定宋朝。不惜金笼饲黄脰，秋风无数老来娇。〈黄宪作编校〉
海音诗	刘家谋	兴筑功同苏白堤，政成偕乐与群黎。玉箫金管归何处，阁阁荒蛙傍草泥。〈黄宪作编校〉
海音诗	刘家谋	虎须手捋自棼迷，那更围鱼一网提。布裤不辞都脱却，春风处处勃鸠啼。〈黄宪作编校〉
海音诗	刘家谋	赤嵌城里蹔徘徊，一局棋兵两阵开。莫更旁观学王质，烂柯容易得归来。〈黄宪作编校〉
海音诗	刘家谋	密密根连未肯疏，故应外御藉箖箊。大哥尾弟空联臂，持较同怀总不如。〈黄宪作编校〉
海音诗	刘家谋	灵根转眼化枯荄，毒火销磨百事乖。学得顾长康食蔗，漫云渐入境能佳。〈黄宪作编校〉
海音诗	刘家谋	舐罢余丹尚共争，淮南鸡犬可怜生。漫将上下床分别，如豆灯光数不清。〈黄宪作编校〉
海音诗	刘家谋	耗费饔飧百口粮，如山狼籍不堪偿。伤财翻被居财误，浪说红龟是吉祥。〈黄宪作编校〉
海音诗	刘家谋	公门折节竞趋风，牵引都凭一线通。辛苦为人装布袋，肯教妙手独空空。〈黄宪作编校〉
海音诗	刘家谋	鼠牙雀角各争强，空费条条诰诫详。解释两家无限恨，不如银盒捧槟榔。〈黄宪作编校〉
海音诗	刘家谋	解从经史觅传薪，自有文章动鬼神。梦里几曾分五色，年年乞笔向鲲身。〈黄宪作编校〉
海音诗	刘家谋	井边下石忍相残，得势谁知失势难。潮长潮消期倍速，几人着眼海门看。〈黄宪作编校〉
海音诗	刘家谋	鸡似鸾凰彘似山，梨园子弟演分班。怪来海外都随俗，声味全无佛亦艰。〈黄宪作编校〉
海音诗	刘家谋	劳身犹足博饔餐，岁暮无衣意亦宽。不怕饥寒宁怕死，自家断送入三棺。〈黄宪作编校〉
海音诗	刘家谋	怀中刺灭少遭逢，回首家山路万重。典尽征衫归未得，几人渌水傍芙蓉。〈黄宪作编校〉
海音诗	刘家谋	一席珍肴费数金，万钱日食更难禁。不如真率温公会，嘉话流传直到今。〈黄宪作编校〉
海音诗	刘家谋	杨仆楼船自列营，孙卢岛上尚纵横。薛文吉武威名在，如铁依然旧土城。〈黄宪作编校〉
海音诗	刘家谋	挂籍牙门意气盈，衅争往往启编氓。沈几谁似黄都阃，一语从容遏乱萌。〈黄宪作编校〉
海音诗	刘家谋	分疆画界立公厅，盘踞居然犄角形。传首已教心胆落，古来兵法本兼刑。〈黄宪作编校〉
海音诗	刘家谋	戎马书生气浩然，军中草檄笔如椽。功成不复论封赏，大海归来月满船。〈黄宪作编校〉
海音诗	刘家谋	一岛能伸气浩然，铺扬盛烈亦微权。覆盆冤诉何从达，金镜曈曈照海堧。〈黄宪作编校〉
海音诗	刘家谋	忠毅勋猷勒鼎钟，王邱英勇继前踪。手歼狂寇鲸波里，不愧天朝五等封。〈黄宪作编校〉
海音诗	刘家谋	柯亭德教孰能如，遗墨犹黏四壁虚。东里西华憔悴甚，几人渡海吊幽居。〈黄宪作编校〉
海音诗	刘家谋	一死都缘抚字劳，不徒冰雪励清操。鸡笼山下舆人在，歌罢前曹复后曹。〈黄宪作编校〉
海音诗	刘家谋	杀贼书生勇独饶，一门义烈薄云霄。未妨冷吃阑干菜，热血千年自不消。〈黄宪作编校〉
海音诗	刘家谋	谁兴水利济瀛东，旱潦应资蓄泄功。溉遍陂田三万亩，至今遗圳说曹公。〈黄宪作编校〉
海音诗	刘家谋	鸿荒凿破海天空，慷慨当年赋大东。无数明珠遭按剑，怜才倍忆捞虾翁。〈黄宪作编校〉
海音诗	刘家谋	养晦衡门亦自清，闾阎疾苦不关情。独怜头白归田叟，问俗犹闻太息声。〈黄宪作编校〉
海音诗	刘家谋	迎年饯腊事休论，爆竹声中欲断魂。争得城西黄太学，一囊夜半忽敲门。〈黄宪作编校〉
海音诗	刘家谋	黄家亭馆傍城隅，一瓣香烧仰楷模。遂使陆机怀祖德，拜坟当日有遗图。〈黄宪作编校〉
海音诗	刘家谋	覆雨翻云事可欷，巨卿白马已称稀。君看札佐张巡检，朽骨犹能万里归。〈黄宪作编校〉
海音诗	刘家谋	交口争闻詈蠹胥，铮铮也有铁相如。一编抵得传家宝，我亦低头守拙居。〈黄宪作编校〉
海音诗	刘家谋	纷纷番割总殃民，谁似吴郞泽及人。拚却头颅飞不返，社寮俎豆自千春。〈黄宪作编校〉
海音诗	刘家谋	辛苦耕渔朝暮偕，饥来薯米爨牛柴。煌煌六十年中纪，贞节如林聚一涯。〈黄宪作编校〉
海音诗	刘家谋	阐幽郡伯有传文，吴女沉寃得上闻。我向昭忠祠外过，披榛空访守娘坟。〈黄宪作编校〉
海音诗	刘家谋	贞烈陈黄报所天，捐躯无愧五妃贤。匆匆六甲光彤史，况沐皇风二百年。〈黄宪作编校〉
海音诗	刘家谋	四年炎海寄微官，虚吃天朝苜蓿餐。留得秦中新乐府，议婚伤宅总忧叹。〈黄宪作编校〉
养虎行	刘家谋	驱虎不得，养虎何为。钩牙锯齿，投肉饲之。嗟虎抟噬本无时，投肉不足疗虎饥。居之城市非虎宜，虎岂低首甘羁縻。养虎虎不知，缚虎虎岂痴。虎将脱尔缚，食尔肉，寝尔皮。李将军死，射之者谁。虎不养人，养虎何为。〈黄宪作编校〉
恭纪惠献贝子王平定浙闽功迹颂言	刘良璧	大业疏天派，肤功列上班。龙旗开敌垒，虎竹贲仙关。浪静平瓯越，烽晴靖海蛮。朱甍辉玉钥，碧甃灿金环。谟烈青编着，贤良紫诰颁。勋名萦两浙，世泽衍三山。颂溢鳌峰上，讴兴鹿岛间。东南槎万里，长此奉王颜。
沙辘行	刘良璧	晓出彰山北，北风何凄凉。晚入沙辘社，社番何踉跄。十年大甲西，作歹自惊惶。牛骂及大肚，挺而走高冈。蠢尔无知番，奋臂似螳螂。王师一云集，取之如探囊。忆此沙辘社，先年未受创。王丞为司马，抚绥得其方。孙公为副臬，恤赏不计量。为言北路番，无如沙辘强。马牛遍原野，黍稷盈仓箱。麻踏如飞健，牵手逞艳妆。倘为千夫长，驭之楫疆场。张弓还挟矢，亦可壮金汤。奈何逢数奇，职守失其纲。劳役无休息，铢求不可当。穷番计无出，刳肉以医疮。支应力不给，势促乃跳梁。一朝分箭起，焚杀自猖狂。蛮声振半线，羽镞若飞蝗。调兵更遣将，荡平落大荒。危哉沙辘社，几希就灭亡。皇恩许迁善，生者还其乡。番妇半寡居，番童少雁行。嗟乎沙辘番，盛衰物之常。祗今防厅廨，荒烟蔓道旁。造物宁恶满，人事实不臧。履霜坚冰至，易戒恶可忘。夜深风飒飒，独坐思茫茫。司牧人难得，惘然太息长。
古奇峰福神庙题壁断句	刘黎光	天外波涛何限阔，眼中城郭自然图。评诗有料山奚管，待客无僧酒作徒。
荷兰入贡	劳之辨	六载垂衣奠九环，梯航闽峤达燕山。周官职贡惟中土，王会披图列百蛮。鲸海何年归凤历，鲛人此日识龙颜。炎洲万里凭风信，不似珠崖困往还。
竹溪寺	劳之辨	梵宫偏得占名山，屼作蛮州第一观。涧引远泉穿竹响，鹤期朝磬候僧餐。夜深佛火摇鲛室，雨里槟榔缀法坛。不是许珣多爱寺，须知司马是闲官。
过渔村见网珠	卓国伯	岂是鲛人洒泪流，悬空点点爱轻浮。百千珠散还成琲，十二帘开不上钩。无力扬风牵屋角，有情张目晒楼头。试看密缀玲珑景，一网原从雨后收。
望琉球	卓梦华	四野茫茫望欲迷，一峰屭贔与云齐。斗牛三尺龙光照，桃橘千年鹤爪栖。白雨来时沧水阔，青山尽处夕阳低。却嫌蓬岛无涯畔，几度虹桥跨作梯。
淡水溪雨泛	卓梦华	霏霏溪水渡，舟子呼相于。碎滴桃腮腻，痕添柳眼舒。浮桥知有岸，舞树欲留裾。鼓棹萍分手，开窗鸟觑余。客将诗度雨，田有叟孤锄。花坞苍茫里，白云处士庐。
陴头道中遇雨	卓梦华	征行愁况瘁，矧值雨雨雨。潋滟翻车毂，迷离没峭岩。柳眠莺嘹呖，客至燕呢喃。青陌荷锄立，低枝濯羽彡。村房帘乍卷，驿路马轻帆。停轼聊休假，浊杯共醉衔。
题前阿仙堂	卓梦华	窈窕迷丛半亩宫，前阿名胜不相同。但看嘉树烟霞里，何必平泉水石中。香泛池边浮藻净，尘摇座上障尘空。溪山指点分清供，莲社未须问远公。
半屏列嶂	卓梦采	东南多胜境，郭外列高峘。乍觉岚屏展，应知嶂画难。雾崖披半豹，冰岭裂层峦。玉笋形全肖，芙蓉影似刓。仙鬟欹汉表，佛髻缺云端。岂少为山篑，偏宜侧面看。开窗疑隐现，排闼杂青丹。蜡屐如堪陟，登临纵大观。
冈山树色	卓梦采	大冈山畔小冈连，翠色苍茫欲接天。石洞云关闲去鸟，丹枫乌桕半残烟。染成玛瑙花疑剩，削出芙蓉水欲然。揽胜游人临绝顶，几回摇曳为谁牵。
阿里港闲行	卓梦采	曳杖携朋度港西，参差陌路几番迷。白云满地苍苔湿，流水一湾漠野齐。错落村庄狺吠犬，萧疏竹树叫山鸡。虎溪三笑疑非我，兴尽归来夕照低。
泮水荷香	卓梦采	泮水天然十亩塘，亭亭菡萏映宫墙。月明花下香初袅，雨落潭空藕正长。绿叶醉风惊鸟梦，澄波坠粉漾鱼忙。幽芳一点无尘到，况是月明夜气凉。
秋步龟山回文	卓梦采	飞还倦鸟翠烟迷，曲径荒芜草拂堤。微绿动时翻蝶舞，静林幽处住鸦啼。衣迎落叶秋风冷，洞锁斜阳夕照低。挥麈话僧闲白鹤，依依影映碧云栖。
红毛城	卓梦采	荒夷遗旧垒，砥柱障神都。天堑凌江汉，崇墉控越吴。水光浮日出，波影撼城趋。雉堞苍烟断，津楼晚气孤。鲲豗薄暮岸，鹿聚碧沙舻。湖色晴看雨，潮声夜听枹。海天金锁钥，云物旧闉闍。众志成城固，声灵溢海隅。
挽王烈妇	卓梦采	英风直欲抗眉须，巾帼流中烈丈夫。五月香奁调玉瑟，三年苫次冷冰壶。深宵寂寂悲寒蚓，荒冢凄凄卧野狐。凭吊夜台双影里，可曾重结倡随乎。
凤岫春雨	卓梦采	高冈肖凤独巍然，景色偏宜春雨天。云暗丹岩迷翠黛，风翻绿叶带轻烟。鸟吟前谷初晴树，松入寒潭落乳泉。布谷催人耕未了，乱风声度渭桥边。
龙目井泉	卓梦采	山下流泉冷沁冰，渫荒开甃涌清澄。穴通海眼鱼龙沸，波溢田膏雨雾蒸。茶鼎夜寒分石乳，药鑱春暖洗云层。空潭老叟知谁氏，疑有安禅说偈僧。
避寇鼓山【避乱鼓山】，五首之一	卓梦采	四野尘氛起，城头鼓角喧。欃枪纷市井，荼火乱乡村。糇橐头为戴，衣牵媪负孙。河山应不改，心迹向谁论。煮茗防烟沸，入深畏鸟言。见几宜早蹈，知避远于樊。
避寇鼓山【避乱鼓山】，五首之二	卓梦采	遁迹鼓山里，倒颠历险巇。径深岩作牖，洞曲石为楣。钻穴眠蛇蝎，愁宵伴鹿麋。干戈入梦息，醒醉寸心知。掬水常携月，闻声最恶鸱。采薇非我志，聊以乐清饥。
避寇鼓山【避乱鼓山】，五首之三	卓梦采	诛茆巢栖处，逍遥物外天。茑萝常绊枕，狙猱欲偷筵。烽火关山隔，咆哮梦寐连。无心看野鸟，洗耳听幽泉。煮石坚仍在，敲诗记罕全。夜深岩气静，长抱白云眠。
避寇鼓山【避乱鼓山】，五首之四	卓梦采	世途多棘刺，吾欲向谁亲。高卧为长策，孤栖是逸民。洞虚花写影，树静月窥人。趺坐如禅相，爨虚未我贫。食鱼羞看铗，漉酒好将巾。始觉书生拙，空怀百战身。
避寇鼓山【避乱鼓山】，五首之五	卓梦采	延伫步疏林，清风吹敝襟。山高岚易暝，洞隐气多阴。世事浑如幻，静观不昧心。君恩沧海阔，乡思白云深。蜩沸凄人耳，蝣浮笑我今。何时天雨降，庶得靖嚣音。
访冈山石洞	卓肇昌	洞里神仙闻所闻，峰头奇怪路斜分。桃花满地飞红雨，橘树环崖涨白云。饭熟青精炊石乳，溪流寒玉乱厖狺。何当天姥无情甚，祇隔红阑手自芸。
罗汉门	卓肇昌	步入诸天莲社踪，剧怜罗汉岭千重。悬崖绝磴无飞鸟，乱竹空山尽晚蛩。十八老峰看似鹫，万年青树矫于龙。罗门不与沙门净，花径谁拈欲笑容。
渡弥陀港	卓肇昌	一片云帆泛海垠，空空总未了吾真。净波悟得如如相，逐浪惭为汲汲人。苇渡几曾疑太幻，拈花未觉笑何因。弥陀老佛如相晤，为问方壶那个津。
观音山	卓肇昌	嵯崚磊落映青螺，面面人看似普陀。洞口草深迷佛眼，峰前竹密护仙窝。云行老树青鼯过，雪落长溪白鸟歌。菩萨低眉三岛外，如如空相奈云何。
仙人山	卓肇昌	桃源洞里神仙闱，绝峤浮空望欲微。乐奏笙篁青嶂翠，杯倾琼液紫霞飞。耸身松杪星河近，控驭山头鹿猱归。洞口主人烦指点，若为茶灶若为矶。
仙人对奕【仙人对山奕】	卓肇昌	天公遗下石棋盘，洞里神仙日月宽。十九路谁分黑界，几千年自带云寒。剧怜人世纷争道，只换山中妙戏弹。干雹声闻同玉响，不知还许采樵看。
沙马矶山	卓肇昌	怪石嵯峨似马头，矶声嘶铁响清秋。莓苔深锁疑毛长，雾雨长蒸若汗流。金勒午拋芳草径，玉鞭春落绿杨沟。曾驱西北风尘警，归卧沧沙玉岛洲。
鹿耳门泛舟	卓肇昌	小棹轻摇鹿耳隈，征人万里赋归来。潮依草岸痕初落，风度蒲帆影半开。残日海门寒蚌蜃，隔江烟树起楼台。重重锁钥真天险，湠漫回澜亦壮哉。
书院即景六咏	卓肇昌	半亩宫墙布席坛，烟光云影绕干阑。岩蒸云气晴能雨，树挟风声夏欲寒。隐几亦山青未了，开窗满目界真宽。蹊间有客裴徊处，好把心茅仔细看。
书院即景六咏	卓肇昌	苍翠层层画不如，主人枯坐小亭虚。绿阴旎旖微飙度，疏影横斜淡月初。花似解人频揖客，鸟如知趣欲窥书。东风不管愁人倦，叶落阶前未扫除。
书院即景六咏	卓肇昌	紫燕珊珊落故轩，讲堂听罢自翩翻。双飞未忍留仙去，栖僻还宜处士门。秋客重来殷款款，主人惜未解言言。一生巧计输黄雀，饮啄官仓长子孙。
书院即景六咏	卓肇昌	闲来寄傲倚窗南，墙外萧萧竹映蓝。雨滴犹闻悲帝子，风飘何用怨江潭。杯倾蚁绿枝先醉，阅到蠹文影代缄。好与坡公心赏处，沉当菁翠是春三。
书院即景六咏	卓肇昌	夏木森森覆碧廊，凉颸蝉沸度残阳。可怜痴子呼蝶梦，为少书声闹草堂。顾影还疑悲痀偻，有怀欲诉笑螳螂。一枝聊得栖身处，络绎催人何太忙。
书院即景六咏	卓肇昌	小筑衙斋傍水隈，鸣蛙阁阁恼人来。了无远近分双部，岂有官私噪几回。蝌蚪生前疑事幻，蟾蜍月下闹声哀。世间如许不平事，群沸纷纷莫漫猜。（杨永智编校）※
鼓山八咏	卓肇昌	屭贔连天耸，巍巍郁翠峤。排锋凌泰岳，俯视渺么么。坐石霞生岫，踏蹊虹作桥。松梢频碍月，鸦背欲干霄。天半来归衲，云根下晚樵。置身亲斗极，沧海一浮瓢。
鼓山八咏	卓肇昌	突兀海中石，群瞻西竺人。崚嶒天外现，仿髴如来身。佛顶云生髻，伽趺草作茵。千江明月夜，三岛碧波春。常以杯为渡，浑疑鹫是真。自心法本有，奚必问诸滨。
鼓山八咏	卓肇昌	海门清泬寥，轻棹欲杭之。月映鳌头落，流分燕尾支。回帆挝听鼓，潜壑客探骊。宵静波心迥，舟摇嶂势驰。村光遥望渺，归思度湾迟。唱罢金鸡晓，伊人水一涯。
鼓山八咏	卓肇昌	忽听樵子唱，踯躅下前山。几曲斜峰乱，一肩落日还。轻风闻远浦，清响度花湾。袅袅莺频和，泠泠石点顽。行歌聊自适，笑士不如间。试问家何处，白云屋半间。
鼓山八咏	卓肇昌	丰山霜后彻，缥缈白云陲。地净音偏迥，山深响觉迟。潭龙听讲罢，枯衲坐禅时。清夜寒猿泪，闲敲画舫移。经廊残月冷，和雨度声悲。不寐发深省，花宫露满墀。
鼓山八咏	卓肇昌	石塔凌波起，矶头棹几竿。沙明鱼认饵，影落水浮峦。太乙舟初泊，任公钓欲残。半钩人坐月，绝顶夜忘寒。好乘长风破，剧怜独茧难。烟霞聊寄傲，即此是严滩。
鼓山八咏	卓肇昌	旗滨泬寥夜，渔火满沙洲。风渚荧荧乱，星船点点秋。疑珠鲛欲泣，高烛蜃为楼。二岛辉珊树，五花漾翠虬。光摇平野阔，影入大江流。客梦中宵永，残灯古渡头。
鼓山八咏	卓肇昌	冰井甘于醴，涓涓万斛泉。玉矶喷雪碎，石乳撒花溅。蟹眼千寻渫，龙澌百丈渊。茶璫烹活火，药鼎沸松烟。金鲤溯流跃，苍骊抱月眠。嘘云征有象，洒润遍桑田。
龟山八景	卓肇昌	曙色山逾迥，层层映翠螺。浮岚微影动，排闼送青过。宿雾松梢断，苍烟树杪拖。仙鬟妆罢晓，玉女镜初磨。气似添朝爽，容犹带夜皤。遥知蓬岛里，瑞霭更如何。
龟山八景	卓肇昌	腊屐方凭陟，桑榆坠郁华。夕岩浮隐见，紫气映参差。倚槛余残影，开窗欲烘霞。山将图乍卷，人自望中赊。翠染蛾眉黛，红攒佛髻花。不愁风景晚，返照正无涯。
龟山八景	卓肇昌	名山多杂卉，蓊荟忽蒙蒙。树落苍烟外，春飞细雨中。隔枝蛩语别，喧雨鸟音同。鹤入松梢雪，莺翻叶底风。干黏苍藓润，翠滴碧潭空。渭北春光早，万年色正融。
龟山八景	卓肇昌	皓魄秋霄迥，千林漾影妍。几重深浅树，万里泬寥天。照委桃腮腻，寒筛碧筱鲜。恋花残蝶梦，栖树睡禽屳。林气微风动，苔华带露湔。冰壶莹彻里，普照正无偏。
龟山八景	卓肇昌	绝顶晴峰陟，遥瞻碧海迎。川光山上涌，巨浸望中生。浑似凌天汉，依稀接玉京。坐云看变化，观水悟清明。沙鸟孤飞尽，归舟一抹横。缈缥无尽处，从此达蓬瀛。
龟山八景	卓肇昌	朱明蒸溽暑，香剎度熏风。习习生阿卷，徐徐过院东。篆烟香泛袅，优钵影飘融。送雨飞遥浦，将云度旧丛。携筇披老衲，曲径扫奚童。解愠欣康阜，瑶阶谱舜桐。
龟山八景	卓肇昌	瞥见郊原迥，攀跻独造巅。荒村团翠绿，平野乱风烟。数点凌霄雁，几行冒雨犍。井疆纷姓氏，熙皡绘山川。古道长杨里，归舟落照边。置身亲斗极，兴会觉悠然。
龟山八景	卓肇昌	寒夜声俱寂，穷猿擢老枝。群欢歌和汝，孤调唳凄其。鸣晦知心渺，冲寒顾影危。好吟催梦短，悲思度更迟。弄笛留遗韵，赐绯或待期。啸啼聊自适，长伴商山居。
暮春游元兴岩	卓肇昌	招提南郭外，乘兴爰相于。岚气青逾迥，川光碧漾潴。化城团竹里，香剎绕春余。优钵昙心凈，坞云梅影疏。酒香诗弄胆，归暮月窥予。携手问津处，一竿人钓鱼。
过朝天岭	卓肇昌	不识朝天路，天门半面遮。白云驱马犊，僻坞跃鱼虾。出谷飞烟薄，穿林度日斜。崖崩迂客路，木落见人家。野鹜喧秋壑，山桥枕浅沙。前村乌桕熟，呼酒且须赊。
兰波岭晓发【兰坡岭晓发】	卓肇昌	踯躅兰波岭，独行无我群。鸡鸣茅店月，人步碧霄云。野树苍烟断，残更古戍闻。斜岐鹿迹混，晓色马头分。远渚纷渔火，荒村杂吠狺。旅人停过轼，曙气正方昕。
鹿耳门口夜泊遭风	卓肇昌	滔滔天上涌，栖泊未遑安。独夜江中梦，惊涛雨后看。长緪绵浦阔，孤岛觉栖单。愁耐今宵永，胆深六月寒。阴荧疑远近，怒激听凄酸。晴晓梢移陌，潮痕尚未干。
凤山八景	卓肇昌	丹山突兀千仞跻，春雨微蒙望欲迷。别浦参差描远近，乱峰苍翠浑高低。鸟吟岩谷初晴树，人话溪桥落影西。翘首极天仙岛外，缈缥飞处五云栖。
凤山八景	卓肇昌	数仞宫墙映碧渠，曲塘清澈涨芙蕖。炎嘘玉蕊晴波现，香袅蜂须日照初，翠袖惊寒浑欲睡，红衣待晓倦轻舒。亭亭仙子凌烟渺，解语还看如不如。
凤山八景	卓肇昌	海天奇巘郁崔嵬，鼍鼓逢逢何壮哉。疑是桃花初破浪，殷然地轴乍奔雷。声嘘螺蚌寒孤岛，气荡蛟龙映雪堆。悟得化机无滞处，乘除消息漫相猜。
凤山八景	卓肇昌	冈峦盘曲乱峰堆，翠色青苍望几回。药圃橘红谁试啖，仙园桃熟客偷来。花传那子何曾见，种别风流异样开。欲问偓佺携手处，数声樵唱水云隈。
凤山八景	卓肇昌	瞥见山光展翠屏，熹微岚气傍昏冥。参差掩映松杉色，点缀糊模鸟兽形。影落闲云仙髻渺，山回残照佛头青。何当半面绘图设，翘首无由问五丁。
凤山八景	卓肇昌	泬寥丹港渡声齐，极浦苍茫望欲迷。一苇凌空寒浸月，片帆斜映浪平堤。白云深处桃源路，绿树丛中花县西。岛上渔人归去晚，参差残影落峰低。
凤山八景	卓肇昌	一泓澄澈隐沙洲，月色泠泠泛碧流。光浸潭空星斗阔，寒筛夜气荻芦秋。步溪应有怀三笑，垂钓讼看落半钩。可是若耶清迥处，诗人添得思悠悠。
凤山八景	卓肇昌	琉球孤岛屹天池，霞蔚华腾若木枝。蓬峤陆离辉贝阙，金波滟漾卷朱旗。彩纹乍烘鸡屏舞，糺缦方浓鹤氅披。此去洪崖应有伴，朝餐五色换仙肌。
万丹港曲	卓肇昌	万丹港上白沙洲，一片湘波望欲浮。轻烟冉冉含朝旭，凫鸭寂寞卧丹邱。波心落莫悬孤影，红光直射六鳌头。金枢银阙荡嘘吸，縿旒闪闪飘烰烰。光怪直欲炫犀照，如车紫贝落星楼。空潭夜半一声笛，惊落梧桐几叶秋。秋深海净明，丹港尽成碧。水容侵古岸，峰影落江白。庙竹惟闻鸟，短帆不见客。雀声花外暝，寒猿泪孤夕。野戍漏声迟，萧疏云水宅。海底觅仙人，香花满青陌。仙槎何处寻，风光今胜昔。天公唤归弄海童，云幕四卷何玲珑。藏舟浮梁跨绝壑，隐见似与天河通。虹桥望断无消息，钓鱼归去月波空。月明夜半吹笙罢，人在蓬莱第一宫。津头遥指苍茫里，万家烟火有无中。
七鲲身行	卓肇昌	台疆一线天，南北相对峙。安平障东流，咽喉称鹿耳。爰有七鲲身，固此邦之址。鼓山发其源，势与昆仑比。腾跃海东西，断续自逶迤。鳌首戴山峥，鲸背负天咫。排琲走金盘，影射北斗里。左旋右抱如画图，寒树依微映闉闍。鲲身晚照清如洗，风远飞帆细欲无。嘘气微号鼓鬐鬣，远控万里城之隅。熬素螺壳散成雪，点缀骊龙累累珠。有时鲲怒走沙石，羊角扶摇搏鹏翮。喧豗嘘烟红珊擎，比目鲽翻银涛白。下有蜃蚌争变化，喷沬腾掀几千尺。斯须浪静氛气收，空中隐现十二楼。云水青冥浮七岛，三壼萦带净于秋。阴火荧荧海人市，逐蜻尚有拟来游。古坞闲花明灭树，独茧欲下月鳌钩。挠歌唱罢人何处，残霞空锁数峰头。
月眉池行	卓肇昌	当年游玩地，荒凉剩故园。几湾深浅水，半亩月池存。故老传遗事，盛衰安足论。台榭今已墟，破闼为茅轩。牛羊下日夕，老树擢狟猿。明月映眉生，寒蚓诉秋繁。破莲无完衣，露白咽孤鸳。闲花恋旧蝶，寂寞落黄昏。游鱼唼淰淰，故宅在藻薀。未若兹鱼乐，姁妪儿与孙。荒塘稍延伫，流水声潺湲。拟欲留题去，临题无可言。
仙山谣	卓肇昌	天姥出东南，崔嵬云霄隔。地逐形胜高，不见云影坼。上有洪崖井，峰前许仙宅。逍遥登绝巅，来往仙人迹。或驭青牛骑，或控飞鹤白。朱霞散九光，珊珊颜瘦瘠。三素乘之下，六铢衣九襞。杉松郁虬龙，双仙坐危石。仙童三四人，环观相对弈。楸枰玉指分，轻敲金韵掷。飧以百炼丹，啖以青田核。斯须闻玉笙，山阳铁笛作。挥手忽停之，相看棋忘着。五峰何屴岧，灵草生根萼。但有青鼯啼，长林孤月落。山中局未终，人间几犹柞。千载倘归来，不复知城郭。
古橘谣	卓肇昌	蓬莱宫前合欢树，碧叶金衣凌霄坞。朝餐五色文彩霞，露浥金茎广寒府。六月珠颗红离离，樵者入山持雷斧。仙室窅然幽以深，小苑丛丛石洞古。洞门白犬笑人来，碧落峰前鸡鸣五。抱犊壁间列素书，欲稽叔夜辨峋嵝。羽衣高人玉炼颜，手把珊瑚拂云麈。赠我金瓣珠盘红，晏婴并食不欲剖。千头木奴不记年，逾淮而北枳为乳。金骨仙骑红尾凤，乘空回首笙箫弄。山风缥缈剪霞绡，孤鹤咬咬寒泪冻。雾盖狂尘亿兆家，世人犹作牵情梦。
双忠歌	卓肇昌	承平盗贼倡乱离，黄巾黑头角笳吹。么么伏莽妖氛集，天纲倏忽叹陵夷。伏波将军将才裔，冲车无城坚守陴。惨惨烟尘蔽天日，征鼙震动闪霓旗。青丝骆马黄金勒，宝剑错镂誓出师。留兵五百嚣且击，将军一怒犹孤支。其如咆哮肆猖獗，蕞尔偏隅守者谁。冲突犹欲斫贼头，满眼阴黯日厜厂义。回首江山无去路，刎颈一死肝胆披。张将军，杀身成仁后犹昔，壮哉真不负心赤。弹丸五日固其垒，枭獍乌合丧魂魄。元戎率师檄启行，前驱策辔列棨戟。昨日弯弓连白羽，恨不擒王批贼额。搴旗陷阵身如飞，轻入其锋忽遭厄。楛矢尽兮胶弦绝，断缨刺胸良可惜。卓哉二公若同揆，疾风劲节厉松柏。丈夫慷慨赴疆场，狼角悲号走沙碛。手提三尺鏖野驰，奋不顾身尸裹革。群丑烙死何能为，忠魂叱吒惊鸱吓。千载犹钦二守臣，气如长虹烛天白。
东港竹枝词，十四首之一	卓肇昌	万顷波光漾碧空，满湖月色莹青铜。渔歌忽起沧浪外，人在画桥一叶中。
东港竹枝词，十四首之二	卓肇昌	晓霞绚彩覆东洲，海曲人家逐岸流。烟水几湾帆片片，浮沉波影五花虬。
东港竹枝词，十四首之三	卓肇昌	东流迤逶好逍遥，苍绿参差佳致饶。极目沧溟天际表，四时野色水中描。
东港竹枝词，十四首之四	卓肇昌	截竹编成不系舟，东涯天际水云悠。眼前悟得维摩法，苇渡何劳世外求。
东港竹枝词，十四首之五	卓肇昌	湖边春水碧于苔，为听泠泠溪畔来。不耐颠风阻人兴，渔舟欲上又推开。
东港竹枝词，十四首之六	卓肇昌	那堪回首落曛西，岛树烟寒暮色低。分明听得吹长笛，祇隔峰前白水栖。
东港竹枝词，十四首之七	卓肇昌	海滨清洗碧天空，地近扶桑东复东。金镜曜辉云气散，茅檐先被一轮红。
东港竹枝词，十四首之八	卓肇昌	漠漠湖东气倍凉，平芜春浸碧沙长。前村落尽乌桕叶，无数人家在夕阳。
东港竹枝词，十四首之九	卓肇昌	景曜当空日未晡，无端雷雨暗东湖。谁将一片晴江色，写作潇湘烟雨图。
东港竹枝词，十四首之十	卓肇昌	岸边修竹欲干霄，无限波痕漾碧绡。茅屋夜深天似水，白芦尚有话溪桥。
东港竹枝词，十四首之十一	卓肇昌	奚须方外忆蓬瀛，一片湘波别样清。风月主人闲便是，夜深枝上杜鹃声。
东港竹枝词，十四首之十二	卓肇昌	津头苍绿锁烟霞，海曲停桡即是家。此去瀛壶应有路，可曾邀我饭胡麻。
东港竹枝词，十四首之十三	卓肇昌	影里浮虹望里赊，数行天半落飞驾。何时乘得长风便，好向龙门泛一槎。
东港竹枝词，十四首之十四	卓肇昌	溪东矫首白云层，花鸟偏迎旧日朋。欲觅安期仙子宅，昨宵梦里记吾曾。
三畏轩竹枝词，十二首之一	卓肇昌	小筑数椽近竹西，主人抱膝赋熏兮。泠然欲御长风去，一笑何烦过虎溪。
三畏轩竹枝词，十二首之二	卓肇昌	闲步空阶午渐移，碧梧枝上语黄鹂。嗒然隐几瞢腾去，五老峰前话片时。
三畏轩竹枝词，十二首之三	卓肇昌	寂寞窗棂昼影赊，凉颸初放雨天花。鸦飞落日苍茫里，道是桃源处士家。
三畏轩竹枝词，十二首之四	卓肇昌	蝶似爱吾频结梦，树长对我鲜知名。忽然有客不衫履，尔我快谈话弟兄。
三畏轩竹枝词，十二首之五	卓肇昌	昨夜东风夜雨凉，满山啼鸟自宫商。松阴覆地苔华湿，坐对炉烟白日长。
三畏轩竹枝词，十二首之六	卓肇昌	端然闭户一先生，着得新书觉未曾。坐畏泥涂凭数卷，前身浑是个诗僧。
三畏轩竹枝词，十二首之七	卓肇昌	架书披懒半颠倒，山径履稀任茑萝。自问尘心销几许，开窗闲看白云过。
三畏轩竹枝词，十二首之八	卓肇昌	避暑禅房近夕曛，老僧翻阅贝多文。问他城郭山林事，手数轮珠默不闻。
三畏轩竹枝词，十二首之九	卓肇昌	东风催我转胡床，坐落岚光午梦凉。蝉老树深音响别，闲将心事对残阳。
三畏轩竹枝词，十二首之十	卓肇昌	行到前峰竹翠间，吹箫石上不知还。夜深暑退罗衣冷，自扣柴扉月满山。
三畏轩竹枝词，十二首之十一	卓肇昌	寄傲窗南物外情，可人花鸟笑相迎。论文有弟应兼友，嗟莫闲愁太瘦生。
三畏轩竹枝词，十二首之十二	卓肇昌	想像清光月影寒，幽怀日窄带应宽。弃襦未了书生债，背立闲庭漏已残。
三畏轩偶成，二首之一	卓肇昌	小院傍崖暑气融，披襟独自挹清风。忽然坐睡瞢腾去，不觉残书落手中。
三畏轩偶成，二首之二	卓肇昌	廓西影泻月华残，城角玎玎漏滴阑。夜气犹存深猛省，半生心事付长叹。
春登鼓山	卓云鸿	不识溪山路，溪山欲买春。日回山有影，风远竹无尘。除地平施榻，攀条侧挂巾。树阴浮石润，柳色渡江新。香茗临流品，闲禽对我亲。醉携明月下，不见月中人。
莲潭夜泛	卓云鸿	碧渚漪涟逸兴豪，招招舟子落轻篙。一泓水涨鹭花白，半夜风微月岭高。芦荻横空迷雪舫，鱼鲕戏唼湿青袍。我身不碍真如叶，对酒胡卢笑学陶。
万丹渔村【万丹港】	史廷贲	自与鱼虾侣，敢辞烟雨迷。携群谋作室，聚落半依堤。短棹横天上，长竿挂月低。丝纶随手结，莫笑此卑栖。
节妇郑氏诗【挽郑烈妇	吴周祯	廿载红颜誓栢舟，霜天皓月耀中洲。绘来环佩皆生气，死去纲常属女流。早订双栖同土壤，肯留只影度春秋。尺丝魂断声名振，愧杀须眉万古愁。
社寮杂诗，二十首之一	吴廷华	五十年来渤海滨，生番渐作熟番人。裸形跣足鬅鬙发，传是童男童女身。
社寮杂诗，二十首之二	吴廷华	陇人短发翦来多，不用高盘髻一緺。海上原邻东印度，居然退院老头陀。
社寮杂诗，二十首之三	吴廷华	珥璫渐贯耳轮宽，肩际垂垂两肉环。待得周环容径尺，便夸气概向人寰。
社寮杂诗，二十首之四	吴廷华	搜罗采色次浮夸，点缀都凭草木华。天为痴顽偏爱护，一年无日不开花。
社寮杂诗，二十首之五	吴廷华	幅布聊遮尺寸肤，凌寒原未见号呼。如何榾柮煨偏惯，相对南熏尚拥炉。
社寮杂诗，二十首之六	吴廷华	如飞步履敢从容，鲤跃猱升去绝踪。笑数平生轻捷处，超腾九十九尖峰。
社寮杂诗，二十首之七	吴廷华	刻期插羽走猫邻，雨夜风晨往返频。一道官文书到处，沿途响彻卓机轮。
社寮杂诗，二十首之八	吴廷华	春郊漠漠水汤汤，莫问当时射鹿场。牵得骏厖朝出草，先开火路内山旁。
社寮杂诗，二十首之九	吴廷华	倒单生齩各纷拿，鲜炙余烹腊作豝。功令只今禁承饷，省教计腿付头家。
社寮杂诗，二十首之十	吴廷华	纔过谷雨觅猫螺，嫩绿旗枪映翠萝。独惜未经娴茗战，春风辜负采茶歌。
社寮杂诗，二十首之十一	吴廷华	早起樵苏邃谷东，佳材一概付薪翁。知音怕惹中郎赏，不剩荒厨焦尾桐。
社寮杂诗，二十首之十二	吴廷华	霞篮漆笼满蜗庐，家计休嫌长物无。还似老僧新驻锡，累累东壁大葫芦。
社寮杂诗，二十首之十三	吴廷华	嘉礼初成笑语阗，车蚝鹿脯满长筵。原知有赚期生女，果是新增打喇连。
社寮杂诗，二十首之十四	吴廷华	绣褓文衣制未便，生儿随母浴清泉。十年新学唐人俗，五色丝穿长命钱。
社寮杂诗，二十首之十五	吴廷华	琴瑟更张意已乖，萧郎歧路为谁排。回头断齿追欢日，尚剩亲磨鹿角钗。
社寮杂诗，二十首之十六	吴廷华	底六朝来待客忙，抱瓜献韭总寻常。殷勤含米供新酿，一盏盈盈白玉浆。
社寮杂诗，二十首之十七	吴廷华	搏饭何须匕箸尝，茹毛饮血俗相当。从来不设烹鱼釜，带甲生咀鲜蛎黄。
社寮杂诗，二十首之十八	吴廷华	出浴前溪笑解襟，落潮水浅上潮深。临流洗得沉疴去，大药曾投观世音。
社寮杂诗，二十首之十九	吴廷华	墘窦门边淡水隈，溪流如箭浪如雷。魁藤一线风摇曳，飞渡何须蟒甲来。
社寮杂诗，二十首之二十	吴廷华	金饰脂涂旧髑髅，争相雄长在操矛。而今渐晓秋曹法，不挂人头挂兽头。（廖振富编校）※
社寮杂诗二十首外五首，五首之一	吴廷华	十万官粮三百囷，慎防侵耗及红陈。岛民倘隶司徒职，合署仓人及廪人。
社寮杂诗二十首外五首，五首之二	吴廷华	临流架竹作浮田，犁雨锄云事事便。万顷沧溟倘移试，蜃楼藏尽□农年。
社寮杂诗二十首外五首，五首之三	吴廷华	秦赘何从问肯堂，闺中瓜瓞蔓偏长。诸姑伯姊家人聚，不见男行见女行。
社寮杂诗二十首外五首，五首之四	吴廷华	一拳浮屿涌青苍，砥柱中流廿里长。添个琼楼并玉宇，蓬莱端在水中央。
社寮杂诗二十首外五首，五首之五	吴廷华	军声到处疾如雷，石峡重重一旦开。铁骑横通三港路，将军真个自天来。
渡台湾，二首之一	吴廷华	君问台湾路，沧溟地欲浮。十更约千里，八宇只孤舟。旁瞷金门岛，横冲黑水沟。相传旧疆域，隋号小琉球。
渡台湾，二首之二	吴廷华	出海知前路，指南还向东。真乘万里浪，怕趁十分风。鸟雀渺无影，鱼龙自有宫。年来颂清宴，飞渡见神功。
九日登高	吴性诚	簿书鞅掌强登高，放眼云山气正豪。何处平台堪戏马，几人险韵敢题糕。青霄雁字书难觅，红叶霜林景未遭。沧海横流谁砥柱，狂澜无际任滔滔。
九日登高	吴性诚	不减清狂祇自宽，糗餐花饮且盘桓。气吞天地成空阔，人到蓬瀛极大观。曲径扶筇聊啸傲，方壶张盖笑寒酸。秋光指点斜阳外，清露嘉禾四野欢。
九日登高	吴性诚	放怀何处不龙山，俗虑尘容尽可删。帽为无风吹未落，石缘有磴上能攀。但从鸡酒寻佳趣，岂必茱萸驻渥颜。童叟追随林壑静，宰官何幸暂时闲。
九日登高	吴性诚	东皋缓布寸心娱，四面悠然入画图。榕树浓阴眠嫩犊，莎溪浅濑浴轻凫。笋排远岫穿烟雾，鳞次平畴抱郭郛。鸡犬桑麻真庶富，休忘教养弃顽愚。
九日登高	吴性诚	坦途冉冉上高原，一望平芜接海门。鱼网烟波千港艇，溪桥风雨万家村。庄围绿竹槟榔宅，篱挂青萝甘蔗园。便是家居无此胜，纫兰芟棘笑开樽。
九日登高	吴性诚	一派苍茫无尽头，扶桑万里接瀛洲。干坤浩荡蛟龙伏，潮汐盈虚日夜浮。波底不逢鳌引孛，水中每见蜃成楼。玉山红雨晴岚护，书剑平生此壮游。
九日登高	吴性诚	十年轣辘耐飘蓬，勾漏丹砂却未逢。五岳烟霞开眼界，三山云海荡心胸。欺人未敢夸驯雉，知己惟思爱画龙。但得白衣能送酒，蓼湾荻浦亦从容。
九日登高	吴性诚	自笑疏慵久系匏，恰如琴瑟柱常胶。老腰罄折终嫌拙，短发冠欹每见嘲。楮叶铅刀空岁月，芥舟杯酒滞堂坳。关心苍赤添霜鬓，何暇闲情问乐郊。
九日登高	吴性诚	楚云回首旧江乡，风景依稀记昔狂。绿水青山茅屋外，翠禽红树板桥旁。芒鞋踏径苔痕密，竹叶衔杯酒气香。联襼弟兄亲友伴，超然尘壒胜名场。
九日登高	吴性诚	倦鸟飞低意悄然，异乡逐臭尚年年。眼看莺侣辞幽谷，谁送鹏搏上碧天。张翰蒪鲈殊寄托，陶潜松菊好因缘。山灵应笑劳人瘦，高处难寻九日仙。
入山歌，六首之一	吴性诚	梦亦不到海外乱山之中，炎歊来往于烟雨寂寞之空蒙。上雾下湿天日暗，溪谷岚气瘴毒侵鸡肋之微躬。斫竹为床聊偃仰，破壁僧房吼夜风。撼枕声喧溪水激，奔腾万马无停息。古人五月渡泸勤，嗟余何事此间数晨夕。
入山歌，六首之二	吴性诚	婆娑洋世界原宽，自归版图袵席安。两戒河山经擘画，百年疆索定纡盘。土牛红线分番汉，文身剺面判衣冠。毋相越畔设险守，旧章遵循永不刊。叵耐生番偏嗜杀，伺杀汉人镖飞雪。割得头颅血模糊，山鬼伎俩夸雄杰。闪睒枭獍人见愁，痴顽吾民与之游。愍不畏惧侵其地，吞食抵死竟无休。千峰万壑潜深入，荷戈负耒如云集，横刀带剑万人强，蠢尔愚番皆掩泣。
入山歌，六首之三	吴性诚	七十二社部落分，茹毛饮血麋鹿群。中有旷隰名埔社，水绕山围佳胜闻。周回斜阔几百里，丰草长林平如砥。雕题黑齿结茅居，歌哭聚族皆依此。牧牛打鹿钓溪鱼，不识不知太古初，别有天地非人世，万顷膏腴可荷锄。
入山歌，六首之四	吴性诚	朅来构隙失邻好，水社杀机藏已早。谍谋暗引贪利徒，灭虢还从虞假道。伪呼庚癸乏军粮，欲向山中乞鹿场。矫称官长张红盖，袭取其社不可当。壮者仅免幼者死，老妇饮刃屠稚子。开廪运粟万斛多，其余一炬屋同毁。野掠牛羊室括财，弓刀布釜尽搜来。可怜更有伤心处，掘遍冢墓拋残骸。兔脱纷纷窜岩曲，祗解哀号不解哭。愁云白日惨昏沉，峰罅偷窥仇起屋。筑土星罗十二城，蜂屯蚁聚极纵横。分犁划亩争肥瘠，不管蚩蚩者死生。
入山歌，六首之五	吴性诚	我闻痛心兼疾首，终夜仿徨绕床走。同为赤子保无方，断肠愧赧惟引咎。传闻此番知大义，曾助王师歼丑类。有功不赏祸太奇，发指凶残频坠泪。天地好生伤太和，况复皇恩浩荡多。化外何曾有征伐，生成遍德伏巢窝。何物莠民敢戕害，罄竹难书其罪大。从来拓土与开疆，岂可编氓私越界。拟议爰书申大义，当事震怒从严治。分檄奔驰文武官，机宜良策飞宣示。宣示恩威孰敢违，先驱狼虎解长围。摧城撤屋散其党，还尔土田亦庶几。仍彰国典警奸宄，罚不及众罪有归。
入山歌，六首之六	吴性诚	自顾庸才忝斯土，未然弛禁疏防堵。笋舆冒雨入云山，事后勤劳恐无补。溪回路转骇蚕丛，羊肠叱驭笑笼东。敢辞险阻勾留苦，仗剑横扫魑魅空。莫认蓬莱可访仙，荒烟蔓草翠微巅。白云欲晴黑云雨，鹧鸪啼声到耳边。治人治法难俱得，大东小东堪叹息。苍生霖雨不相逢，救死攘敓谋衣食。兴言至此颜厚有忸怩，试听枝上子规心恻恻。寄语番奴休杀人，杀人天谴不可测。
卸篆引见留别绅耆	吴性诚	滥竽赤紧耸劳肩，礰落风尘海外天。看遍桐花开一纪，笑将楮叶刻三年。犹存直道民风古，欲挽颓波吏治先。无补苍生真忝窃，宝山空返正茫然。
卸篆引见留别绅耆	吴性诚	东南半壁俨蓬莱，鳌戴云山四面开。富教商量长治计，安危斟酌出群才。仙成徐福空劳想，花好潘郎不暇栽。多少心情酬未得，愧余两度抱琴来。
卸篆引见留别绅耆	吴性诚	万里朝天抗手行，亲民几载动离情。春培兰蕙香应茂，霜萎萑苻莽莫生。无限青山留缱绻，有灵碧海迹分明。系怀更是甘泉水，去后思量尚可盟。
卸篆引见留别绅耆	吴性诚	杯酒旗亭饯紫霞，针砭持赠且停车。承平幸得逢身世，安乐方知有室家。礼乐百年兴地脉，弟兄五郡聚天涯。熏蒸和气成仁让，回首春台望物华。
放纸鸢	吴性诚	回首江乡记昔年，春风一线引飞鸢。乍看霁色三山地，却放秋光九月天。几处儿童喧海畔，满空鱼鸟透云边。旁人莫笑凌霄晚，万里扶摇正洒然。
放纸鸢	吴性诚	海阔天空不碍飞，青霄直上挂晴晖。高排阊阖凌千仞，俯阚沧溟小四围。健翮当秋鹏路远，遥情隔水雁书稀。好风借得吹嘘力，始信人间线索微。
初到澎湖歌	吴性诚	新秋来澎岛，风挂紫澜旌。又击中流楫，孤帆一叶轻。天际微云抹，列屿睹峥嵘。莲花开瓣瓣，形势极纵横。三十有六岛，荷盖田田擎。又如排衙状，拱卫自天成。民贫缘土瘠，凋攰每呼庚。昔时人古朴，无怀葛天并。祗今渐偷薄，譸张幻蚩狞。砂碛鲜稻麦，粱粟种高坪。秋肥蒜脑薯，饔飧啜其羹。花无好桃李，草无香杜蘅。珍罕荔杏果，谁识橘与橙。不闻云叫雁，不见柳藏莺。衔泥渺紫燕，布谷绝鶬鶊。所产惟白鸠，雪羽照霜翃。四面枕浩瀚，波涛淜湃声。人家田是海，缯网夕阳桁。蟳蠘鲎海月，琐管螺蛤蛏。瑶柱西施舌，鲑菜几案呈。龙肠龙虱类，水族万千萦。男女竞采捕，鱻薧供饪烹。干坤浮烟雾，日月失阴晴。台飓巽二烈，昼夜雷轰轰。天鼓挟鼍吼，魂梦骇怦怦。怒潮掀白马，地轴翻鳌鲸。舟帆来往断，缓急阻水程。忽然霏卤霰，海雨洒低薨。沾衣霉黕黮，嘉种萎叶茎。风土殊恶劣，士女半伧儜。四宅既已隩，抚字慎权衡。强宗思拔薤，芟剗搜棘荆。鞭蒲戒微眚，教勉先父兄。颠连岂隔膜，痛痒切孩婴。东南雄锁钥，半壁天外撑。萑苻防恣肆，重镇卫以兵。楼船频下濑，不坐细柳营。朝廷设文武，部署规模宏。所贵冰渊懔，夙夜惟励精。敢恋黄紬被，放衙动讥评。代庖笑越俎，缇油荷宠荣。别乘传车至，儿童竹马迎。何以报知己。何以慰苍生。不网珊瑚树，休贪金满籯。喜逢秋正熟，蔀屋乐丰荣。公堂跻朋酒，蔼蔼纷兕觥。狂澜回砥柱，波不扬匉訇。苍茫云水阔。无复哀鸿鸣。
看月，二首之一	吴性诚	沧溟万里动清光，天水涵虚挹渺茫。看到圆时圆便好，入从圆处见情长。
看月，二首之二	吴性诚	夜静空庭倩月陪，冰壼朗澈照蓬莱。平生笑杀吴刚斧，仙桂高枝砍不来。
留别，二首之一	吴性诚	留别嫌无长物存，萧然行李去荒村。多情惟有沧州月，千里清光照海门。
留别，二首之二	吴性诚	我本迂疏旧楚狂，雪泥鸿爪印他乡。自惭不系苍生望，祇有冰心照此方。
留别澎湖诸生	吴性诚	风尘俗吏老书生，击楫沧溟历几更。到此颇惭为政拙，去时深愧好官名。三秋仙岛看云幻，五日廉泉饮水清。惟有弦歌忘未得，旗亭诗酒送行人。
留别诸耆老	吴性诚	瀛洲鸡犬好桑田，俗美敦庞自昔年。讲让型仁期以后，还淳返朴望如前。云山恋别留风雨，书剑随行隔海天。多谢攀辕诸父老，从来不选大青钱。
澎湖九日登高，六首之一	吴性诚	曾闻海外有仙山，无那蓬莱是此间。断岭排衙分远近，平冈列障抱湾环。几人蜡就堪游屐，何处云深可扣关。岛屿纵横三十六，扶筇指点且开颜。
澎湖九日登高，六首之二	吴性诚	天际微云一抹青，石衔精卫满烟汀。波喧鼍鼓潮声息，风过鱼梁水气腥。戏马呼鹰空有恨。求仙采药恐无灵。忘情名利身还健，不饮茱萸酒独醒。
澎湖九日登高，六首之三	吴性诚	难寻幽径陟高岩，漠漠平原斥卤咸。白露秋深蛟蜃窟，紫澜晴挂海天帆。疏篱未有凌霜菊，野岸曾无带雨衫。如此登临谁送酒。不须张盖愧头衔。
澎湖九日登高，六首之四	吴性诚	管领秋光倍豁然，气吞云梦水连天。干坤浩落中流楫，日夜苍茫外海船。眼阔壮游五岳后，心娱奇胜十年前。江乡兄弟登高处，好景当凭雁字传。
澎湖九日登高，六首之五	吴性诚	书剑萧然吏隐兼，因风落帽正无嫌。丹枫乌桕三山渺，碧海青天万里黏。瑚长可知非网密，珠还未必是官廉。钓鳌莫下任公饵，向若徒惊白发添。
澎湖九日登高，六首之六	吴性诚	荒烟瘴雨簇哀鸿，杼轴愁吟大小东。破屋柴扉寒日闭，薄田秋薯熟年丰。何曾鸡酒联高会，却把鸢鱼放远空。便是龙山情景好，也应蒿目对西风。
谕戒书役口号，四首之一	吴性诚	海岛仙居正渺茫，蓬山初到祇寻常。嚣凌词讼人心坏。荦确园丘地面荒。拔薤不嫌探虎穴，鞭蒲惟欲靖龙堂。此间土薄难栽树，憩茇曾无召伯棠。
谕戒书役口号，四首之二	吴性诚	蚩氓鼠雀太纷纷，官吏须将黑白分。祇任冰心为主宰，但逢木偶亦神君。判防歧误休濡笔，情得哀矜莫舞文。案牍是非明镜朗，讼庭花落映祥云。
谕戒书役口号，四首之三	吴性诚	修行端底属公门，阴德须留到子孙。头上青天休便问，眼前黑狱不堪言。蠹名风播豺当道，苛政人惊虎入村。好语吏胥均记取，等闲莫结再生冤。
谕戒书役口号，四首之四	吴性诚	煌煌府帖速传呼，白叟黄童一例拘。火失城门鱼已烂，榛收谷口蕙先枯。公庭未到心情乱，讼牍纔消儋石无。兹惠我惭民父母，尔曹何事吓乡愚。
赠建侯吕翁即以志别，二首之一	吴性诚	新安南渡到东瀛，雌伏荒隅一老生。镢铄精神闲杖履，逍遥岁月寄琴筝。布衣酒遣山人兴，海国诗传处士名。投赠锦囊俱好句，监门从此重侯籯。
赠建侯吕翁即以志别，二首之二	吴性诚	到来何处访神仙，却有诗人彩笔传。我为躭吟须断矣，翁因索句鬓苍然。但忻张野投三影，差胜刘郎选一钱。此别匆匆留不住，天涯鸿爪笑缘悭。
有感	吴应造	盖棺清议自难逃，华衮方荣一字褒。假若生前堪论定，谦恭王莽孝廉曹。
初郡中魁堂会社无匾丙寅（1806）陈君握卿建朱子祠修敬字堂颜曰中社书院以郡外有南北社此中立也	吴成谟	古社今衔署此君，关中特立振斯文。沂公惜字崇前圣，朱子传闽证夙闻。地薄西南雄学海，堂开左右庆连云。春秋二仲频馨存，善气时来满院熏。
赋得炼云生水得生字五言八韵	吴敦仁	禁丙祈壬候，良苗望泽诚。云能将雨炼，水不待金生。律吕还宫理，阴阳铸物情。无心兴岳出，有力挽河倾。地觉屯膏久，天须补石成。蒸来浓墨色，化作碎珠声。酝酿归鸿运，滋濡慰扈耕。淮南存妙解，两大奥机呈。
拟束皙补亡诗六章四言	吴敦仁	南陔有兰，言采其英。谁无父母，可忘所生。菽水承欢，怡色柔声。匪我之享，惟德其馨。
拟束皙补亡诗六章四言	吴敦仁	南陔有兰，言采其芳。我瞻我依，父母在堂。盘匜滫瀡，非敬奚将。淑慎尔正，则笃其庆。
拟束皙补亡诗六章四言	吴敦仁	翩翩者乌，反哺于慈。人不如鸟，具体何为。椎牛罔及，鸡豚逮时。孝思不匮，歌以永之。
拟束皙补亡诗六章四言	吴敦仁	白华翩反，在彼空谷。余情信芳，曷云能辱。勖此清修，以承顾复。
拟束皙补亡诗六章四言	吴敦仁	白华有文，先德之芬。彼姝者子，行砥于勤。守身大孝，伊古攸闻。
拟束皙补亡诗六章四言	吴敦仁	白华凝雪，既莹且洁。凡百君子，各敦尔节。如华斯白，白而不涅。
拟束皙补亡诗六章四言	吴敦仁	有黍者华，植于阪田。何以膏之，阴雨自天。三时不害，实维丰年。
拟束皙补亡诗六章四言	吴敦仁	我亩南东，芟柞载治。九谷三农，罄无不利。有熠其华，献之为瑞。
拟束皙补亡诗六章四言	吴敦仁	其华熠熠，其实离离。丰我天庾，洁我神粢。神其歆止，民力存斯。康年迄用，万邦其绥。
拟束皙补亡诗六章四言	吴敦仁	由庚由庚，同我太平。二仪交泰，万物咸亨。天运若枢，王则成之。周道如砥，民则行之。薄海内外，晏之清之。清晏无波，玉烛调和。韪我皇风，壤祝衢歌。由王之庚，无偏无党。由王之庚，引恬引养。
拟束皙补亡诗六章四言	吴敦仁	莫高匪邱，峻极于天。物得所养，其崇亦然。资生资始，有开必先。
拟束皙补亡诗六章四言	吴敦仁	崇邱之广，无物不养。天地氤氲，阴阳鼓荡。□□之兼，增高继长。
拟束皙补亡诗六章四言	吴敦仁	崇邱之上，九鸿在望。夏甸既恬，春台斯旷。仰观俯察，物与无妄。
拟束皙补亡诗六章四言	吴敦仁	先王有道，小大由之。淑人君子，不愆于仪。仪一于上，型叶于下。礼囿歌雍，文林翔雅。逮我芸生，凤冈鹿野。德之钦矣，化之湛矣。思我王度，如玉如金。
拟谢叔源游西池	吴敦仁	人生不百年，何必长苦歌。美境与良朋，两两常蹉跎。一朝携浊酒，健步池上过。池上何所有，芙蓉映飞霞。山光镜潭影，仿佛来纤阿。片石自奇古，幽景弥清华。攀萝复采兰，日暮恋芳柯。芳柯有时折，离人怅若何。一饮已颓然，烟雨纡怀多。
拟沈休文宿东园	吴敦仁	苍茫度高冈，乱石堆成路。蔼蔼白云封，崎岖难信步。未至东园东，歧路常纡互。景仄门长关，斋幽扃如故。灶冷矗炊烟，檐低滴清露。林鸟声交呼，丛萤辉相顾。谷飙叩虚牝，山月飞寒兔。夜琴调清弦，夕砧捣秋素。余寒造众色，气象换朝暮。何计驻流光，西山须一度。
望雨七律	吴敦仁	瞻彼中田别系思，西郊久断雨淋漓。千家土壤屯膏后，万灶云霓属望时。待泽几人怀霢霂，为霖何日快敷施。沛然倘惬三农愿，应见嘉禾秀两歧。
听雨	吴敦仁	万籁萧然夜气清，窗前忽送雨声声。滴残桐子凉犹逗，敲碎蕉心梦未成。别院挑灯留一点，小楼欹枕到三更。携琴试向中庭听，倍觉泠泠十指生。
熊掌	吴敦仁	占熊食指动何如，奇液都从两掌储。舐久应怜胝渐薄，熟迟转觉味留余。八珍有数同烹豹，二美难兼且舍鱼。欲识含津工肖象，铜仙顶上露盘舒。
鹿筋	吴敦仁	剖来全鹿解留筋，供入宾筵酒味醺。不似养茸当补益，却嫌市脯尚膻荤，食非鸡肋称觞便，熟并熊蹯借箸分。犹记芝田衔草日，班龙珠顶别毛群。
赋得天临海镜得年字五言八韵	吴敦常	雅禊延之颂，元嘉十一年。临瞻天有象，镜彻海无边。高远星垂极，清莹月印川。卦占爻九五，光满界三千。云烂居辰后，河澄洗甲先。运枢功作帱，保鉴德如渊。在上明明者，其流浩浩然。覆涵周庶汇，帝泽溥垓埏。
赋得月饼得甜字五言八韵	吴敦常	三百茶团外，佳名饼肆添。时光逢月满，风味话秋甜。捣面疑舂兔，蒸酥俨炙蟾。圆裁轮影细，高叠塔形尖。裹到红绫暖，修成玉斧銛。屑霏琼碎杵，粉腻镜开奁。偶为登盘擘，非同破璧占。霓裳歌听罢，绮席好频拈。
占雨	吴敦常	一天云气昼阴阴，绿野功资酝酿深。卜豫应符时曰肃，占丰好待雨为霖。关晴苗黍期先甲，屈指滂沱卦叶壬。拢畔秧歌声并起，沾濡想已遍林林。
赏雨	吴敦常	密云天外正漫漫，好雨开门独自看。润到琴书心亦爽，凉生枕簟梦俱安。珠跳喜对荷千柄，戟注欣觇竹万竿。却羡司空茅屋里，买春不放玉壶干。
拟谢灵运游赤石进帆海诗	吴敦礼	熏晷倦山行，屐齿劳渐歇。鼓楫凌沧洲，万态时灭没。澄镜豁双眸，遥峰渺一发。风饱帆叶轻，水肥石华发。朗咏游仙诗，酣娱浴佛月。东望及三山，南流通百岳。因兹向若惊。悟彼地维阙。尘境本芥杯，世荣亦芒忽。但任虚舟心，回帆鼓偶伐。
祝陈握卿五十初度	吴景中	五十欣符大衍年，如君风度正超然。缑山乘鹤吹笙曲，瑶岛飞鸾舞绮筵。好把诗章传海内，长携樽酒醉花前。称觞戱彩皆麟凤，消受蓬莱第一仙。
祝握卿陈先生五十四	吴景中	衍数添筹又四春，彤弧高挂醉良辰。德星瑞应传贤裔，寿考休征见老人。四序孟秋逢月庆，三元中气蕴天真。从兹万景澄清日，争看华堂舞彩频。
祝和斋陈先生五十五	吴景中	奎躔碧汉聚星辉，喜祝椿龄入绛帏。恰值瓜期甘欲荐，更逢桃熟雨添肥。金风涤暑开华宴，玉律鸣秋烂彩衣。大衍于今纔晋五，刚陵比寿自巍巍。
渡海歌	吴玉麟	大嶝门内山蚕丛，大嶝门外海空蒙。冯夷无惊涛不怒，扶桑初挂日曈曈。上香酹酒拜妈祖，割牲焚楮开艨艟。桅竿百尺亚班上，布为巾顶箬为篷。舵工神闲火长喜，罗盘干巽南与东。船如箭发樯如马，不觉破浪乘长风。横洋浩瀚渺无际，琉璃万顷含苍穹。前有一沟涌赤水，长鲸嘘吸成长虹。乍疑火龙翻地轴，回看眼底尚摇红。复有一沟黑如墨，湍流迅驶更不同。日光黯黯惨无色，毒蛇滚滚腥气冲。海道尝闻此最险，下趋直与尾闾通。每遇阴霾天色恶，飓风引去无终穷。习坎既出心犹悸，云间忽见白鸟翀。澎湖岛屿可指数，排衙六六环葱茏。夜景苍凉潮正上，明珠十斛散虚空。星斗低垂银汉近，蛟龙潜伏水晶宫。天明水碧变深黑，露晞雾霁薄烟笼。渐而变蓝渐变白，赤嵌彷佛在目中。鲲身七曲断复续，乍隐乍现微沙虫。片帆纡回向晚入，荡缨遥辨钲鸣铜。舟人皆言此行好，风力不雌亦不雄。十二更洋二日过，邀神之福皆由公。诸君之言吾岂敢，济险实赖众和衷。量水下碇傍北线，安平更鼓声逢逢。
九日登打鼓山	吴玉麟	野服飘飘葛履轻，登临聊此拟蓬瀛。重阳节似春光好，三载官如秋气清。海雾长年迷谷口，山风尽日卷涛声。水仙一操真高绝，无复移情客姓成。
泛莲花潭同柯绳书【泛莲花潭】	吴玉麟	秋泠万顷夜偏清，小艇凌虚一棹轻。荷芰凋残香气减，鱼龙寂寞浪花平。月侵芦苇如霜白，风洒蒲菰作雨声。北斗渐低银汉浅，客星犹傍少微明。
傀儡石砚歌	吴玉麟	傀儡之山有美石，小者如掌大如席。生番蟠踞此山中，杀人为雄首充积。遂令山下少人行，石亦因之埋沙碛。傍山之侧有熟番，风俗颇通解唐译。今年有客贾其中，偶携片石压车轭。到家留作捣衣砧，敲扑崩余仅盈尺。我乍见之心暗惊，乞得归来更护惜。杜门十日亲琢磨，制成一砚方而泽。环腰痕似火捺红，数点斑如鸜眼碧。致密不燥亦不渗，笔与相安墨莫逆。平生有癖似米颠，蕉叶罗纹宝拱璧。此石真堪鼎足分，晨夕相需忍暂释？天涯知己岂偶然，谁向尘中破资格。摩挲一度一咨嗟，多少奇材伤弃掷。
海树歌	吴玉麟	海中奇树交枝柯，根盘怪石沈洪波。渔舟举网偶然得，红若涂朱黑若墨。无花无叶自槎丫，石势玲珑缀锦沙。工人知我素好事，馈我两枝实称意。遍询父老莫能名，谓是珊瑚变未成。养以清水置磁斗，延之几席登座右。昔在淤泥浊水居，今参笔砚与图书。世路悠悠多瓦砾，沧海茫茫谁扬激。不遇深心明眼人，可怜异质委风尘。他日相携归故里，闻者来观定如市。凡物显晦各有时，但令遇合岂嫌迟。珠玉虽珍难免俗，更阑相对犹烧烛。
红石	吴玉麟	灵石秀而丹，玲珑日改观。来从闽海峤，贮以越窑盘。久别时相忆，他乡续旧欢。顽然坚确者，未许作衙官。
凤山秩满士民谋留任不遂归日送者相属于道感其意留别	吴玉麟	萧鼓纷纷拥彩旟，五年偏不厌迂疏。只应士类思投辖，何意居民亦卧车。借寇难留情已尽，怀清易饱苦同茹。定知去后能相忆，指点栖乌说旧庐。
呈黄莘田先生	吴玉麟	弱冠名倾四海豪，小鲜共笑鼓牛刀。一行作吏催科拙，十研归耕解组高。彩笔梦花传别恨，锦笺香草续离骚。鹿鸣重宴今犹健，回首秋风白发搔。
初至凤山作	吴玉麟	秉铎才输制锦多，六年七邑笑奔波。有狐半为荒城废，无虎因知政畏苛。问字经谁横北面，闲行犬共吠东坡。海滨亦是弦歌地，善教其如富庶何。
龙眼	吴玉麟	黄里裹冰肤，累累若贯珠。谁将龙刮目，未许荔称奴。益智神能健，清心暑可驱。更怜嘉树荫，霜雪总无殊。
昙花图	吴王坦	摇曳珠幢翠带长，紫霞一片护花房。金莲乐树知无色，七宝阑中自在芳。
贺陈握卿补增	吴萃奎	增广由来制盛唐，茂才声价倍生光。士逢知己文章重，学到如君志气扬。自命信堪居上等，同侪几见列成行。他年养就冲天翮，定入云霄万里翔。
春风	吴观域	纔解寒冰蹙细鳞，还来陌上度芳尘。香生帘幕人如醉，暖过园林绿渐匀。麦陇晴中吹浪远，柳阴浓处送歌频。年年二十四番信，幻出繁华刺眼新。
新绿	吴观域	春老红将瘦，柔芳黛色涵。密疑和露染，高渐与天参。接叶迷三径，浓阴鏁一龛。半帘风力细，深院雨声酣。暖映溶溶水，遥添叠叠岚。云来还衬白，烟过欲拖蓝。鸟弄枝间语，鱼游影里潭。霭生书幌润，翠滴袷衣湛。颇觉良辰好，因思往事谙。碧纱窗绕槛，金勒马停骖。望远高楼倚，寻幽近郭探。凤城极目处，频唱忆江南。
二赞行桥	吴观域	竹溪双渡涨溪流，草绿寒烟拂拳头。马足欲前还又却，数湾春水冷于秋。
秋兰五律	吴邦渊	蔓草荒烟里，□兰泛素秋。孤芳甘寂寞，凉梦足清幽。未许当门□，应教入室求。知心同臭味，岂为岁寒忧。
杨双梧太守相度筑兰城贺之	吴鎔	迹寄空山暑亦寒，身负重钜涉艰难。峰岖历尽千岩险，相度周行一骑单。独向闾阎谘疾苦，每于村落任盘桓。民番自有敦庞意，拥篲欢迎旧日官。
噶玛兰中秋见月呈杨太守，二首之一	吴鎔	喜闻新土乐尧天，尽仰光明月影圆。甘露披皋征硕德，仁风遍野庆丰年。云开万里茅檐睹，霾尽千山海国妍。一片流辉秋皎皎，扬清度量信无边。
噶玛兰中秋见月呈杨太守，二首之二	吴鎔	共说青天雾气开，欢迎天上福星来。十分清影横霄汉，万姓歌声净土埃。珠贯呈辉同朗彻，桂香垂象仰栽培。大开海外文昌运，月朗风清咏几回。
哀王孙	吕宗健	井江市上车纷纷，井江江上日欲昏。此间将相王侯第，行人听我哀王孙。朱家王气日萧条，米脂阿闯大憨骄。乌骓毡笠射承天，大内煤山火已烧。世祖南下黄金台，手挽天河净垢埃。司马家儿江左走，晋安特为隆武开。卧榻岂容人鼾睡，况乃已登大宝位。史公往矣四镇亡，几时拭却英雄泪。天心眷明犹未已，正统六十交郑氏。尔时遍地尽童谣，唱出草鸡而长耳。请缨终童廿一龄，雄心欲作中流砥。天子召觐拜明光，咫尺天颜大欢喜。恨朕无女可配卿，克用沙陀赐姓李。臣闻此语心骨酸，臣感此恩镌脾肝。臣心誓与国存亡，臣身往镇仙霞关。生憎太师粮不发，致使六军心胆寒。我武维扬赫斯怒，江南难唱公无渡。铤而走险择何能，且将金厦据两岛。涕泣六师闽广间，旗上罪臣大招讨。将军三尺六陈爷，纠桓直与施琅伍。更传一将躃甘辉，曾向敌国诛老虎。手提人头即虎头，秤来共斤三十五。此时兵势大纵横，舳舻衔尾窥崇明。瓜步风摇旌旆影，金焦水震鼓鼙声。先据南京次北京，藩主指日望中兴。天生对头梁化凤，掘城驱兵何倥偬。本来藩主号知兵，此日直作华胥梦。苦言不听甘将军，枉折将倾大厦栋。北来诸军飞渡江，聚而歼之齐一恸。弃甲于思辙已覆，制府独能斩总督。已亡八府县六三，大军何处扶日毂。昭烈势穷借荆州，荷兰何必非邦族。荷兰立国东又东，玉山一片与天通。将军蓦从天上下，髵鬓赭面走如风。鹿皮尽属汉家装，砖子城头日正红。永华先生细料理，为辟草莱诛荆杞。北至三貂南琅王乔，其间沃野几千里。虬髯暂作扶余王，烈士壮士犹未已。忽然五丈落大星，作作光芒马枥惊。鲲身港外怒潮来，共说金冠人骑鲸。归东即逝前定数，军国长交世子经。世子承家仅守府，赖有国轩神与武。誓将义愤雪先王，摇唇鼓动三藩主。精忠既降吴尚诛，难拾明家一块土。可怜人事日催迁，从此天心难问焉。仅知王少好欺负，不悟艰难责立贤。说到克臧土横死处，杜鹃啼破夕阳烟。天朝窥衅诏讨逆，靖海须髯已如戟。蓝家招得好先锋，不待姚公为画策。娘妈宫前杀气横，刁斗无声江水碧。此时之势立不两，义士谈兵指其掌。祗为区区发数茎，五百从田本倔强。师昭不死牛头山，耿恭拜出甘泉涌。又兼西北一声雷，六月飓风静不响。舟师直迫鹿耳门，平时潮头六尺涨。君臣相顾泪涟洏，生死由人知不知。衔璧惟师安乐公，洛阳归无期。车声辚辚渡唐去，载将离恨过江湄。冀北天寒八月雪，凄凉长倚汉军旗。朝回丹凤门前立，又望扶桑日出时。从此朱家王气尽，了却输嬴一局棋。呜呼，东瀛水，万马奔。五妃墓，日黄昏。行人莫说当年事，只恐痴儿也断魂。庾信哀江南，侬今哀王孙。王孙，王孙，侬有歌，子欲闻。诸葛扶炎汉，蜀中之井不重熏。安石出东山，典午不能长为君。兴亡事，何足论。且蜡阮孚屐几两，且酙文举酒几尊。一眼觑破古今天，世上龙争虎斗于我如浮云。
天台远眺	吕成家	突兀天台耸碧空，恰宜远眺辨西东。放开眼界群峰小，展扩襟怀万派通。半幅云笺封远岫，一行雁字窵秋风。登临逸兴游仙景，缥缈虚无一望中。
太武樵歌	吕成家	回环太武迥嵯峨，樵采行行唱浩歌。韵绕高峰流旷野，声喧绝壑度平坡。檐头日暮孤云伴，林外烟晴一鸟过。最好澎山饶逸兴，重开仙曲奏如何。
次吴厅尊留别原韵，二首之一	吕成家	琴鹤翛然雅化存，口碑舆诵满荒村。去时留得鱼悬屋，一棹清风到鹿门。
次吴厅尊留别原韵，二首之二	吕成家	力挽回澜不敢狂，人耕绿野水云乡。为霖已慰苍生望，白露苍葭天一方。
西屿落霞	吕成家	远浦夕阳一屿西，锦霞流影与山齐。千重绮布天边幔，五彩裳拖海上霓。孤鹜斜飞横碧渚，轻艭稳渡拟丹梯。遥瞻暮霭添诗思，好把云笺彩笔题。
虎井澄渊	吕成家	屹立崔嵬似虎眠，纡回玉井见澄渊。鱼梭细织波间练，豹管遥窥泂里天。水面螺纹风一缕，江心镜影月千川。危峰泻出源流远，祗觉虚涵上下连。
虎井屿观海中沈城	吕成家	如何渊底立坚城，可是沧桑几变更。寂寞山河沈旧恨，屏藩海国值时清。难寻危堞千层砌，犹见颓垣一片倾。我欲燃犀来照取，骊龙颔下探晶莹。
青螺吸露	吕成家	玉露如膏甘欲流，青螺吸罢醉悠悠。匀圆润泻珠千斛，滑腻浓添雪一瓯。翠岫玲珑头髻现，苍烟点缀指纹浮。高峰最上檠霄汉，好把琼浆滴滴收。
奎璧联辉	吕成家	遥瞻奎璧应天文，一带联辉岛屿分。港有藏珠同焕烂，澳还韫玉共缤纷。依稀斗柄移芳甸，彷佛星垣接瑞云。形势漫论相仿处，地灵人杰正堪云。
香炉起雾	吕成家	怪石当年列画图，天然形势拟香炉。轻笼薄雾浓还淡，细篆微烟有若无。文豹潜藏看隐约，腾蛇吞吐认模糊。欲知兽炭频添处，有客吟诗正捻须。
案山渔火	吕成家	群峰环绕案山横，点点渔灯一望平。沙际谁为垂钓者，江干独有羡鱼情。还看岚气分仍合，旋讶珠胎暗复明。搔首几曾清眼界，虚涵夜月喜相迎。
登八罩天台山	吕成家	天台缥缈快登临，八罩群峰第一岑。东顾台阳朝日近，西瞻厦岛暮云深。无边玉宇空中见，不尽沧波眼底寻。刘阮风流如可接，遥从海外发高吟。
澎湖八景	吕成家	天台胜景足凝眸，奎璧联辉接斗牛。雾起香炉迷古渡，霞飞西屿灿芳洲。龙门浪涌蛟宫幻，虎井渊澄蜃室浮。夜静案山渔火近，更闻太武白云讴。
龙门鼓浪	吕成家	胜迹龙门旧有名，千层雪浪认分明。金鳌吞吐波涛壮，白马奔腾昼夜鸣。响答松篁风一席，喧和雷鼓月三更。且看河鲤乘风去，声价应知十倍荣。
题同年黄玉圃番社图	吕谦恒	九重涣汗使臣知，万都蛮荒跂踵时。耳目全开天海外，土风尽入竹枝词。
白鱼得蟫字七排	吕阳泰	白鱼生长傍书林，尔雅虫名亦纪蟫。几许词源供活泼，都将学海任浮沉。餐余六籍肠回乙，饱尽千章腹有壬。青简穿来污不染，缁帷走去涅难侵。银钩篆古吞应惯，铁网诗工漏岂禁。或跃或潜文浪阔，以游以泳墨池深。编依蒲碧疑芹藻，焚借芸香代釜鬵。修到神仙凡骨换，嫏嬛福地恣研寻。
留别澎湖诸同事【秩满留别诗】	周于仁	劳劳俗吏两经迁，纔到澎湖便是仙。盗息何须鸣竹柝，民良无处试蒲鞭。三年卧治身多病，一苇轻杭意转牵。更念和衷同事者，从兹远别亦潸然。
十八日抵澎湖潮退风作不能进口收泊嵵里	周凯	夜渡黑水沟，朝见澎湖山。小奚先拍手，喜得履人寰。忽地东风狂似虎，竹篙湾前难转弯。我帆力与风力持，自辰及午力渐孱。欲进不能退不可，裹头弟兄汗潸潸。舵公无计问斗手，出海失声呼亚班。西屿吼门不可到，山寮花屿胡能湾。桶盘头，风柜尾，石齿巉巉如豺豻。四角仔，八挂水，涛头蔟蔟如刀鐶。惟有嵵里差可泊，对面虎井尤凶顽。去冬台湾陈大令，身落水柜浮潺湲。其下须防荦确石，啮绳断碇藏阴奸。仓黄议论卒无定，舵工转柁如转环。赖有偏裨号黄九，力持大议帆重扳。飞廉稍怯我船入，隐然茅茨见闠闤。须臾下碇风亦杀，人鬼相悬呼吸间。时也余独艎中跽，告天无罪怜痌瘝。邪许声息心颤定，回顾仆从颜非颜。不然一帆出外堑，中落漈水无时还。
十九日自嵵里至妈宫湾【到妈宫湾】	周凯	相送环呼涕泪潸，牛车薄笨走间关。地无种植田三亩，家有帆樯艇一般。海菜为羹多菜色，渔人乏食少人颜。旌旗队队来前导，五里亭边手共攀。
三月初七日祭海候风	周凯	差喜民忧释，归帆选日扬。潮流八卦水，风待七更洋。大海波仍白，平畴色改黄。凭栏一回首，春意渐青苍。
乞风行	周凯	东台西厦澎湖中，夏秋往往多台风。去年九月飓更甚，海飞咸雨枯青葱。凯也奉檄视灾眚，配船直向东瀛东。那知祭风行有期，淋浪春雨来无时。倾盆翻雨下如注，一月寄碇虎山湄。雨止风定促开帆，偏逢毒雾相遮衔。混然天地成一色，不辨岛屿礁石之巉岩。腥风盐沫喷衣湿，颠倒心肝呕欲绝。呕欲绝，幸雾灭，又值东风来作逆。往来梭织金山阿，八日不得到料罗。使者瞑眩僮仆疴，长年三老嗟蹉跎。使者瞑眩不足惜，呜呼奈此澎民何。饥不得食寒不衣，身无翅翼谁能飞。一月两月难久稽，有钱在舱薯可糜。遥遥相望不得成饷遗，对天呼抢空歔欷。歔欷不已叩头泣，愿乞一帆风西北。今宵吹到妈宫湾，大沛皇仁遍海国。遍海国，沾皇仁，俯鉴臣心一缕真。如天之福民得食，手掷杯珓卜云吉。
再答蔡生	周凯	蔡生满腹怀琳琅，入门意气何飞扬。手出馈遗不敢当，又作长歌气沛滂。前幅大半多揄扬，阐发天人明灾祥。中言次贫亦可伤，愿借帑库资糇粮。九秋岁熟相归偿，普济两月云何妨。后幅硜硜议社仓，转输欲与常平相。读书致用贵通方，蔡生出之言则臧。止令少安毋仓皇。蔡生听我言，我言亦孔长。国家荒政在救荒，酌济民食疗死亡，非饱尔欲充尔肠。抚恤优于借籽粱，圣恩何啻十倍强。八分之灾明且彰，一月两月费评量。极贫乃是民孱尪，废疾孤独鳏与孀。次贫乃是贫之常，尚堪力作糊羹汤。况今春和百物昌，台厦贾舶来连樯。海中可以捕鱆鱑，海边可以摸螺螃。海上可以耕山冈，海口可以肩筐箱。各力尔力忘尔忙，转瞬芃芃禾黍香。生欲彼此无低昂，无乃于理有未详。澎湖厅库无多藏，去岁借贷已罄筐。贮有兵饷不敢商，若动台库费周章。大海风波嗟茫茫，来无时兮空怅望。统计极贫次贫大小户口三万三千郎，今有十万薯丝来海航，岂犹不足餍秕糠。且也澎湖斥卤乡，秋收虽卜庆丰穰，凶荒之后力不遑。义仓借钱谁敢攘，岁供积欠敢不蘉。生欲思尔梓与桑，未计尔后愁空囊。纵然医得眼前疮，他时挖肉心怯恇。我心忖度目岂盲，非为茧丝为保障，官敢自外非台阳。社仓之法法本良。义与义仓同备防，听民乐岁自输将。出陈易新官主张，仓正仓副同劻勷，不假胥隶饱贪狼，尔诗为民请发棠，欲拨常平相扶匡。试取原书重开眶，理有小异分毫芒。行当大吏白封疆，仓储为尔谋安康，奏章上达报天阊。蔡生听之休伥伥，儒生论事贵絜纲。归告尔民无仿徨，方今圣世恩汪洋。
西屿塔灯	周凯	撑空一塔夜灯青，西屿峰头照杳冥。欲使贾帆归淼淼，不同渔火散星星。水中百怪惊光焰，岛上三更认影形。几费经营怀小谢，莫教风雨任飘零。
虎井沈城	周凯	泗州没微桑，鄂州没洞庭。沧桑几变易，何况东海溟。虎井屿前有沈城，风狂浪涌无影形。秋水澄澈波渊渟，渔人下视见星星，女墙雉堞高伶俜。约略红毛城大小，殷红砖石苔藓青。不知何年落海底，中有败壁横窗棂。蔡生述之我则听，不敢乘舟窥视恐惊蛟龙醒，作歌聊向虎山铭。
初十日发澎湖	周凯	风宜乘暴尾，碇好拔船头。父老千行泪，旌旗两岸秋。青山明远岛，黑水度深沟。共说波涛稳，潮随明月流。
客有言渔民捞拾贾舶货物不知贵重者感成绝句，二首之一	周凯	不识珍奇古有之，焚琴烹鹤实堪悲。燕窝菜煮伽蓝木，不熟何如食薯丝。
客有言渔民捞拾贾舶货物不知贵重者感成绝句，二首之二	周凯	洋印花绸为脚缠，嘉文草席当帆吹。世间暴殄知多少，莫笑渔人事倒施。
施将军井歌	周凯	井渫不食我心测，署东有井光黝黑。但足兵爨不及民，无乃虚此甘泉力。我闻当日施将军，驻师告天天如闻。六月炎熇苦赫烈，井泉迸出如流云。搜寻遗址妈宫左，井宽丈许石阑妥。可以汲供万人炊，但见井花开朵朵。灌婴诚感出飞泉，耿恭下拜焚香烟，将军真不让前贤。又闻避难白鹿洞，金钱豹子闻嘲讽。云台大将图仪容，从龙虎豹皆麟凤。即此一井系人思，千秋万岁澎民资。澎民凿井苦难竟，水碱砂顽石扐劲。口苦唇焦俟井旁，直比郁林井司命。此井不绝来源源，十三湾人同称庆，至今尚姓将军姓。
红毛城	周凯	荒陬寂寞首频搔，但见掀天海上涛。劫历千羊余白浪，城空百雉指红毛。尚留北角残基在，枉费南夷缩版劳。闻说荷兰皆失守，无来由处自深逃。
乘小舟登岸宿嵵里陈氏祠堂	周凯	泊舟既初定，汛炮声连连。老幼集如蚁，知是赈恤船。黄九手招邀，小艇呼来前。劝我且登岸，实地心无悬。从者皆不可，云我乃大员。浪涌百丈高，舟小一叶扁。岂可冒险阻，而令大事捐。其言亦中听，余心不谓然。姑令黄九试，来去飞翩迁。抱印送同登，海水衣裳湔。渔人脱蓑笠，覆我亦可怜。父老遮相迓，环拜焚香烟。云有小祠宇，可以暂周旋。到岸转晕眩，欲语无由宣。坐定问疾苦，父老双泪流。谓遭去年旱，颗粒不得收。谓遭去年风，禾麻皆无秋。谓遭去年雨，咸水飞飕风刘。谓遭去年寒，肢体成伛偻。觅食无去所，讨海难自由。非惟人死伤，灾及鸡犬牛。虽有贤父母，钱谷时相賙。吾民饥者众，有惠奚能周。残冬强支拄，新岁谁绸缪。海舶不得来，海风不肯休。闻公劳远涉，老民欢且忧。望公如望岁，厥疾今其瘳。闻言心孔悲，我亦涕盈眸。告民且勿忧，圣恩实周瞻。大吏闻报书，夙夜咨昏垫。偏灾已入告，命余来勘验。府库出帑金，实惠定遍沾。既已济尔食，且当贷尔欠。况有台阳米，两地相并兼。薯干与金钱，可以资属餍。缘余阻风涛，劳民远挂念。尔民其少安，暂归尔澳堑。明当发仓储，小大无忒僭。父老各欣欣，口中犹念念。东家献茶汤，西家荐帷幨。帷幨破且洁，茶汤苦且酽。令余心忘危，受之愧生忝。行李络绎来，僮仆相踵至。斗室不能容，何必求全备。扫地供爨炊，庋床商位置。一夕亦纷纷，僮仆太多事。连宵履虚无，今得踏实地。散步海之涯，墙东见萧寺。庙貌何颓唐，败壁张告示。累累数百言，一字一珠泪。劝民相賙恤，劝民相借遗。读之未终篇，贤哉叹循吏。所以滨海民，饥死无诽议。归来不成餐，一觉觅熟睡。回视所乘船，门前孔颠坠。痛定复思痛，中心犹怖悸。
留别八首和徐幼眉大令必观见赠韵，八首之一	周凯	澎湖东海控咽喉，万顷汪洋拟上游。赤嵌风云全在握，红毛城寨几经修。虎贲略地疆初辟，鳄浪滔天战未休。自入版图归奠定，将军不让吕婆楼。
留别八首和徐幼眉大令必观见赠韵，八首之二	周凯	海外生民甸服荒，艟艨十万话沧桑。鲸鲵殄尽春风暖，戈镞耕余夏雨凉。休养百年同上邑，沪缯三则少中藏。遍教台飓时为虐，颠沛渔童与蜑娘。
留别八首和徐幼眉大令必观见赠韵，八首之三	周凯	偏灾入告廑宸怀，大府关心府库开。君自台阳奉檄至，我从厦口挂帆来。堪嗟飞雨皆成卤，欲避狂风那筑台。贾舶连番收内澳，阳春有脚幸春回。
留别八首和徐幼眉大令必观见赠韵，八首之四	周凯	连日开仓日未中，纷纷户口散来公。竹寮花宅周中外，虎井猿坑计始终。贷金不愁园吏粟，回帆齐拜水仙宫。最怜从事偕施沈，一样焦劳夙夜同。
留别八首和徐幼眉大令必观见赠韵，八首之五	周凯	簪花同到凤凰池，又共黄州剔藓碑。我亦江山领风月，今来瀛海把樽卮。谈深味有书生味，官好为殊俗吏为。只是年华驹影速，鬓毛相对各如丝。
留别八首和徐幼眉大令必观见赠韵，八首之六	周凯	扶老携童送海滨，不堪情事说津津。灾祲上召天心怒，风浪先援虎口人。况是漳泉半同域，莫将肥瘠视如秦。好安耕凿勤渔钓，共享升平百岁春。
留别八首和徐幼眉大令必观见赠韵，八首之七	周凯	蔡生才调解吟诗，惜别匆匆系别思。学行要遵先辈录，科名须及少年时。东山温饱非初志，北海疏狂惜大儿。但祝秋高鬐鬣壮，龙门烧尾顺风吹。
留别八首和徐幼眉大令必观见赠韵，八首之八	周凯	将军肝胆吐平生，排列旌旗队伍明。话到借筹真善策，欢听比户有同声。归舟安稳天神福，攀袂殷勤父老情。客向东行我西去，海天回首望秋成。
送蔡生台湾小试，二首之一	周凯	海外英才今见之，如君始可与言诗。志高元干空流辈，文愧昌黎敢说师。大木定邀宗匠斫，小疵先把俗情医。岛中相赠无长物，聊解春裘作馈遗。
送蔡生台湾小试，二首之二	周凯	猎猎林风欲战时，一帆准拟厦门吹。翘才有馆堪投足，匡鼎能诗亦解颐。稿束牛腰相论定，气充鹏翮看飞驰。赠言且慰绸缪意，一夕匆匆惜别离。
勘灾，四首之一	周凯	大澳澎湖一十三，海山断续海东南。墙堆老古石犹白，菜煮糊涂粥亦蓝。牛粪烧残炊榾柮，鱼粮乏绝摸螺蚶。剧怜人与鲛人似，可惜冰丝不育蚕。
勘灾，四首之二	周凯	白浪掀天万丈飞，夕阳闪闪动渔矶。有钱家始煨红芋，无罪人多着赭衣。但听狂风连日吼，难逢零露见朝晞。台阳咫尺偏殊俗，三熟犹闻稼穑肥。
勘灾，四首之三	周凯	一片平芜满目荒，雨余及早种高粱。村无榕树连阴碧，路见蒲英几朵黄。花屿前头难寄碇，竹篙湾里好归航。北埼渺渺尤横绝，铁皮沙遮吉贝乡。
勘灾，四首之四	周凯	剺面风吹两鬓萧，此行敢惮涉嶕嶢。有怀欲抵将军澳，何处重寻菩萨寮。飓母秋涛曾作谑，海翁春日要来朝。嗟嗟且共安耕钓，定卜尧天雨露饶。
寄台湾平远山观察庆诗以代柬	周凯	澎湖一岛若可弃，乃与台厦相控援。屹立沧溟大海中，褊小疆隅难比县。不产禾苗产杂粱，习惯波涛业渔佃。去秋台飓风为灾，咸雨飞飞浪花溅。今春渤澥我开帆，海波阵阵心旌战。及抵澎山日已迟，人无人色面非面。那得薯丝煮为縻，但捞海菜日充咽。苟非义仓钱三千，民命不绝已如线。凤山徐令目见之，分查户口同二掾。酌济灾黎办八分，薯米金钱亦云遍。圣恩如海自汪洋，大府关心尤眷恋。蔡子澎湖特起才，献我新诗颇婉嬿。心伤梓里少多藏，社仓欲救饥馑洊。书生识见未云周，我读其诗心窃善。绸缪未雨小民知，康济同心吾辈见。社与义仓理则同，力苦澎民孱且倦。台阳乃是产米区，盍酌盈虚权通变。以补不足赖有余，集众人力工易奠。拨数千石资澎湖，有备无患民欣忭。社仓义仓分或兼，官捐民捐从所便。常平额设有成规，兵米无多曾借碾。但令海岛富仓储，宿饱家家米价贱。旱潦倘或遇偏灾，岂作仓皇幕巢燕。我公台海颂神君，定有吁谟计安晏。同舟共济合献知，越俎代谋自嫌擅。作歌聊以当书笺，博得开缄一笑冁。来朝闻说好开船，怕见风涛笔先颤。
清明有感	周凯	海上春光绝可怜，清明谁把柳条牵。馁而并及墦间鬼，不见飞飞插纸钱。
咏物二十四首	周凯	螺杯五色灿生花，海外磨成只几家。遗我故人斟酒看，不知可否抵银槎。
咏物二十四首	周凯	老蚌无成老水滨，珍珠吐尽不堪珍。平生自是甘瓢饮，半个壶芦尚挂身。
咏物二十四首	周凯	曾向黄州探怪石，又看文石到澎湖。磨砻半借人工巧，笑问坡翁入供无。
咏物二十四首	周凯	从来山海孕精灵，钟乳千年百岁苓。欲觅神仙问真赝，澎湖何处有空青。
咏物二十四首	周凯	有角无鳞俨若螭，云多阳气助生孳。世人不惜千金价，冻死波中尚不知。
咏物二十四首	周凯	非石非虫亦非鳖，腹纹隐隐作螺纹。怜他枯绝偏能活，着醋依然匹耦分。
咏物二十四首	周凯	朝餐不意进龙虫，入口居然脆且松。是植是潜都不辨，中无肠胃两端同。
咏物二十四首	周凯	赤足扪来恣大嚼，琵琶虫向沧波跃。倘逢海客语瀛洲，个个当年王景略。
咏物二十四首	周凯	滇池翡翠珍如玉，合浦蠙珠累作花。何以此间文贝好，人人压戴帽檐斜。
咏物二十四首	周凯	有酒何须好模样，大螺如斗小如瓯。古来饮器知多少，试问何如智伯头。
咏物二十四首	周凯	刺如猬集形如鼓，应比河豚毒几分。只道世间成弃物，燃灯亦足照缤纷。
咏物二十四首	周凯	文采班斓五色鲜，盆中游泳自天然。如何善斗偏成性，狼藉鳞而亦可怜。
咏物二十四首	周凯	一片轻浮水面匀，双睛炯炯朗如银。非同比目难分舍，犹剩鹣鹣一对鳞。
咏物二十四首	周凯	胎生闻说有鲨鱼，多少鲲鲕出尾闾。入腹依然容乳哺，此中空洞定何如。
咏物二十四首	周凯	鹦鹉飞来大海中，绿毛红嘴宛然同。剧怜有翅身无足，谁把金绦锁玉笼。
咏物二十四首	周凯	秋去春来满水村，夜深飞扑一灯昏。避罗不免仍投网，一样同为釜底魂。
咏物二十四首	周凯	蚁子曾闻堪作醯，澎湖佳味有丁香。京都可惜无人寄，崇效花前客未尝。
咏物二十四首	周凯	锅盖呼名奈俗何，鲼称江赋亦传讹。澎湖唤作琵琶好，鱼更多于饭甑多。
咏物二十四首	周凯	铁网曾教海底寻，拾来火树已成林。可怜出水无颜色，枉费渔翁一片心。
咏物二十四首	周凯	小草形如白蒺藜，蒙茸海外亦生之。刺裙名字中多刺，好读鸡鸣戒旦诗。
咏物二十四首	周凯	鱼生八足背无鳞，海洞悠悠寓此身。偏有渔人来捕取，居然桀石欲投人。
咏物二十四首	周凯	身肥浑不论秋冬，缯网还教处处逢。占得澎湖鱼第一，不知何意亦名龙。
咏物二十四首	周凯	肉角双双出蜗舍，壳纹细细似沈香。回环文理浑如木，性比蛼蚝分外凉。
咏物二十四首	周凯	采得珊瑚采石帆，根生海底石巉岩。花瓷亦作邀清供，终觉差池臭味咸。
黄秋圃外委金以诗见呈率赠，二首之一	周凯	浪接天高望吼门，太邱祠畔定惊魂。澹台掷璧龙应避，景略谈兵虱共扪。骨可封侯奇相在，心忘涉险大波掀。岛中欲遍歌安宅，莫惮青螺与白猿。
黄秋圃外委金以诗见呈率赠，二首之二	周凯	惊帆初卸袖诗篇，喜尔南冈家学传。勇早冠军推宿将，天教遗老富余年。父书善读才方大，海澨虽平力要宣。记取昔擒徐道覆，飞将军此下楼船。
新城	周凯	澎湖天险不须城，剩有新城一角明。百尺颓垣无姓氏，几枝断戟堕沧瀛。贾帆叶叶湾前泊，戍鼓声声夜半鸣。何处俞龙前迹在，欲寻暗澳不知名。
道光壬辰（1832）三月十七日放洋	周凯	东风稍杀北风劲，庶几可以借帆力。况有山神预告期，未敢迟延误晷刻。纵然掀簸我不妨，自矢平生志无惑。澎湖奈较台阳高，往来尚须几梭织。直到料罗最上头，南针方指巽方直。朝暾未起早开船，舵工转舵日中昃。犹恐太蚤不见山，驶回重把帆缭勒。此时舟行亦怖人，浪比山高穿崱屴。一起上欲干云霄，一落不知千万尺。天光黝黯水光黫，天水胶粘合成色。须臾月出冷无光，荡摇那辨轮盈蚀。堆成万片碧玻璃，滉漾转使中心恻。一舟难拟太仓稊，孑然中处我其一。人生纷攘亦何为，何啻蝼蚁分疆域。方兴浩叹忘颠危，出海请我舱中息。神奇怪异百不闻，幞被蒙头守缄默。天明试问澎湖山，但见毫芒一痕墨。心疲力倦双睫交，梦魂已入南柯国。
刘良卿巡检功澎索诗戏赠二绝，二首之一	周凯	澎湖未解作湖呼，如此名湖天下无。君向君山曾泛棹，量来几个洞庭湖。
刘良卿巡检功澎索诗戏赠二绝，二首之二	周凯	浩浩风波肯共来，澎山山顶几徘徊。漫夸酒量宽如海，敢把沧溟当酒杯。
抚恤六首答蔡生廷兰，六首之一	周凯	渺兹澎湖岛，汪洋当巨浸。哀哉澎湖民，颠连遭岁祲。山势若浮鸥，泛泛无庇荫。其土多斥卤，其宅少荫深。讨海以为食，刮井以为饮。薯芋与杂粮，全凭雨漉渗。贾舶一不通，居民口为噤。去秋八九月，台飓无乃甚。鼓浪成咸雨，飞洒等毒鸩。草根亦枯澜，牛羊先病舌。风伯日怒号，波涛苦击揕。欲渔不敢出，欲籴无由赁。东邻与西舍，死殇相哭临。纵有贤司牧，力薄难为任。驰书飞告急，呼天空哑喑。吁嗟渤澥中，胡能同席衽。
抚恤六首答蔡生廷兰，六首之二	周凯	赖有贤司牧，劝民相赈贷。亟发义仓钱，户口资零碎。碾米借营仓，平粜付闤闠。劳劳相慰藉，教民且忍耐。些许奚足恃，家家食海菜。海菜亦可食，须杂薯与米。苟无薯与米，食之病且癠。肢体日浮肿，耳目日昏眯。渐与鬼为邻，救死恐莫递。况自秋徂春，瓶罍罄如洗。卖儿无人收，卖女空泣涕。朝朝望海天，伏地首九稽。海舟其速来，皇恩尚可徯。
抚恤六首答蔡生廷兰，六首之三	周凯	大府闻告急，飞章达天衢。檄令厦门道，就近携所需。帑金出厅库，薯丝购海嵎。克期渡溟渤，未敢缓须臾。东海偏作剧，漂泊月有余。幸不葬鱼腹。居然到澎湖。台阳镇道府，早檄大令徐。沈施二巡检，先后临灾区。折桅与断舵，倾覆尤堪虞。分投稽户籍，冒险忘捐躯。援照昔年例，火速开仓储。监放选绅士，手不假隶胥。老弱戴皇仁，襁负来于于。余也心孔亟，思民口可糊。计尔丁多寡，计尔家有无。计尔饔飧后，计尔刈获初。务使沾实惠，普遍海之隅。恺泽实汪濊，臣工敢迂拘。
抚恤六首答蔡生廷兰，六首之四	周凯	蔡生澎湖秀，作歌以当哭。上言岁凶荒，下言民茕独。防患思社仓，加赈乞万斛。悲哉蔡生言，淋浪泪满幅。读书以致用，进生话款曲。澎湖蕞尔区，赋税无盈缩。地种网沪缯，贡饷不及六。生齿日以繁，大化久沐浴。岁供不加增，官输不加续。今以廿载粮，充尔万民腹。赈抚有成规，但期免沟渎。极次分贫穷，岂能恣所欲。止缘阻海风，来迟心愧恧。转瞬麦秋至，高粱望成熟。归告蚩蚩氓，安守毋多渎。
抚恤六首答蔡生廷兰，六首之五	周凯	卓哉蒋刺史，判澎已十年。视民如孙曾，呼之即来前。心伤澎民苦，双睫涕泪涟。死者赙以槥，病者医以钱。廉俸无多入，心余力苦绵。尔民共见知，长官亦可怜。台阳各大吏，闻报心忧煎。筹款拨拯济，隔海目悬悬。使者自厦来，两地相周旋。薯丝十万石，计可尔命全。乃知社义仓，良法本前贤。苟无义仓钱，旦夕胡能延。当日劝输将，吝者犹戋戋。今既解此意，乐岁共勉旃。行当白大府，设法谋所先。仓实议增贮，贡税议暂蠲。一以抒民力，一以扶民颠。
抚恤六首答蔡生廷兰，六首之六	周凯	天灾降有由，由民心所致。休咎征洪范，贞祥详礼记。降吉与降凶，其理明且易。疠疫及干戈，灾眚无二义。侧闻濒海民，见海舶失事。拯物不拯人，乘危抢夺肆。呼号瞑不援，转因以为利。上干天心和，降罚垂昭示。中岂无善良，罚遂及孥稚。从井或救人，嫂溺尚拯臂。尔民痛改悔，天心亦欣喜。适或再遇之，慎勿萌故智。救人在所急，量财酬高谊。苍苍有明威，可一不可二。斯言共记取，切莫视儿戏。既感覆帱恩，思享升平瑞。
澎湖杂咏二十首和陈别驾廷宪，二十首之一	周凯	澎湖闻说似蓬壶，排列山峦入画图。帆到未教风引去，神仙只是太清癯。
澎湖杂咏二十首和陈别驾廷宪，二十首之二	周凯	裹头赤足发鬅鬇，手执鱼腥结坠行。卖得青钱买红芋，家家辟谷学长生。
澎湖杂咏二十首和陈别驾廷宪，二十首之三	周凯	着来服色更离奇，说耐女音赃海上宜。染就胭脂为颜色，非红非紫暮霞时。
澎湖杂咏二十首和陈别驾廷宪，二十首之四	周凯	一篷驶出大洋中，绝小瓜皮不畏风。溷入波心捕鱑鲤，求财直欲到龙宫。
澎湖杂咏二十首和陈别驾廷宪，二十首之五	周凯	山头看得独分明，阵阵鱼花水面轻。指点鸣榔打围去，渔人齐说好先生。
澎湖杂咏二十首和陈别驾廷宪，二十首之六	周凯	投钱能向波中拾，三尺孩童水性知。手把青蚨穿白浪，钱唐漫说弄潮儿。
澎湖杂咏二十首和陈别驾廷宪，二十首之七	周凯	谋生大半海为田，也把犁锄只望天。种得高粱兼薯米，七分收获以丰年。
澎湖杂咏二十首和陈别驾廷宪，二十首之八	周凯	番豆生来胜地瓜，油米凡磈磈出油车。粪田内地人争重，压载强于载海沙。
澎湖杂咏二十首和陈别驾廷宪，二十首之九	周凯	东望台阳咫尺间，好风不怕石嶕顽。五更洋面平明到，习惯波涛自往还。
澎湖杂咏二十首和陈别驾廷宪，二十首之十	周凯	阴阳屿对吉东西，近接婆娑洋面低。来去不须舟楫恃，跳身直可学凫鷖。
澎湖杂咏二十首和陈别驾廷宪，二十首之十一	周凯	虎井遥连大小猫，将军澳口仅容舟召。官差那敢来相问，打破商船物惯撩。
澎湖杂咏二十首和陈别驾廷宪，二十首之十二	周凯	人人海底作生涯，双眼红于二月花。最怕北礁礁畔过，雄关铁板锁长沙。
澎湖杂咏二十首和陈别驾廷宪，二十首之十三	周凯	妈宫澳里市廛饶，西屿前头好待潮。但愿船多什物贱，不需牛粪作柴烧。
澎湖杂咏二十首和陈别驾廷宪，二十首之十四	周凯	妇女耕渔力作同，荆钗裙布大家风。画眉亦有描新样，多半人家在妈宫。
澎湖杂咏二十首和陈别驾廷宪，二十首之十五	周凯	珍错从来说海边，石帆铁线采联翩。有时携向人间卖，七尺珊瑚不值钱。
澎湖杂咏二十首和陈别驾廷宪，二十首之十六	周凯	竞夸文石与空青，海底年来何处寻。剩有螺杯生理好，不教枉费琢磨心。
澎湖杂咏二十首和陈别驾廷宪，二十首之十七	周凯	好勇无如铁帽生，三年最怕换班兵。铜山南澳难同臭，一语参商械斗成。
澎湖杂咏二十首和陈别驾廷宪，二十首之十八	周凯	民气敦庞乐太平，鼠牙雀角少纷争。讼庭寂静闲无事，恰笑青青草不生。
澎湖杂咏二十首和陈别驾廷宪，二十首之十九	周凯	文风日上见蒸蒸，诗画琴棋亦擅能。言语不须愁鴂舌，强调鹦鹉学来曾。
澎湖杂咏二十首和陈别驾廷宪，二十首之二十	周凯	屈指何人先琢句，算来惟有施肩吾。黑皮年少红毛种，那见燃犀照采珠。
蒋怿葊刺史镛以雨花菜见遗	周凯	虾笋黄州忆昔年，潘家酒肆几流连。雨花曾食春前菜，风味重尝海外天。生较雷菌犹缓缓，采同山荈自绵绵。忽停匕箸难为咽，惆怅澎民水藻鲜。
战堞	周凯	将军才略不由人，百堵犹存战垒新。一自楼船下杨仆，遂教海岛缚卢循。纵横短堞能藏甲，仓卒余艎敢问津。八阵图遗三峡水，至今想见用兵神。
谢吴雪峰协戎朝祥赠千里镜	周凯	将军海上建旌旄，曾破孙恩十万艘。虎帐一樽谈夏口，鲸波千里察秋毫。人来蓬岛重携手，匣赠奇珍肯解绦。且喜寰瀛清似镜，摩挲佩比吕虔刀。
濒行蒋怿葊刺史徐幼眉大令施澹人沈荔江二巡检各以诗见遗分赠一律，四首之一	周凯	治谱鼍江卓卓传，吏才争说使君贤。料量闽海来千里，管领澎湖已十年。为政不虚呼父母，爱民何啻若曾元。首如蓬葆心如发，多少嗷鸿赖保全。
濒行蒋怿葊刺史徐幼眉大令施澹人沈荔江二巡检各以诗见遗分赠一律，四首之二	周凯	君亦高阳旧酒徒，蕲山蕲水昔分符。黄州风月留诗草，赤嵌烟云入画图。难得天涯逢孺子，同来海上驻方壶。救荒真意流吟咏，何日重教翦烛俱。
濒行蒋怿葊刺史徐幼眉大令施澹人沈荔江二巡检各以诗见遗分赠一律，四首之三	周凯	大武垄头一良掾，澎湖岛上见诗人。欲将饥溺同怀抱，漫说文章谒后尘。宝剑高吟风雨夜，瑶琴合奏海天春。鲲身鹿耳今归去，定有盈囊好句新。
濒行蒋怿葊刺史徐幼眉大令施澹人沈荔江二巡检各以诗见遗分赠一律，四首之四	周凯	家本盐官住海陬，一官今又到瀛州。少年曾着三河策，好句频题八咏楼。忧乐关怀期有济，升沉分定不须谋。凤皇山色如屏障，好把新诗记壮游。
赠妈祖宫住持转文	周凯	吼声如虎耳堪憎，三月春风冷似水。且向参寥烹活火，暂同无本说初乘。蓬瀛东去茫无岸，法相西来只此僧。我欲灯前证因果，打包何日解行縢。
台人品茗	周漪	寒榕垂荫日初晴，自泻供春蟹眼生。疑是闭门风雨候，竹梢露重瓦沟鸣。
金鸡晓霞	周芬斗	得瑞先鸣澎霭浮，朝朝彩绮拥沧洲。望同旭日临仙掌，疑是祥云护晓筹。卅六烟波烘赤澳，万千气象照红楼。蓬莱有客披星采，五色霞光载满舟。
雁门烟雨	周芬斗	冥冥鸟道入云孤，万树苍茫望有无。罗汉岚昏乡信杳，南仙瘴暗锦书徂。记从檇李登楼赋，画就潇湘泛夜图。赵北佳名吴会景，好供槎客咏提壶。
水沙浮屿	周钟瑄	云根不堕地，牢落东山头。天风与海水，争激怒生疣。断鳌足簸扬，支祈任沉浮。状若银河翻，回星漂斗牛。又若乘杯渡，一粒乱中流。山水有常性，动静安足求。呼龙与之语，掀髯嗔我尤。静极而动生，天地一浮沤。大笑挥龙去，浮沙云未收。
北行纪【北行纪事】	周钟瑄	罗山山水海东雄，绵亘千里踪难穷。朝盘赤日三千丈，浩气直与海相烘。南抵茑松北半线，宛然块玉横当中。职方禹贡虽未载，厥壤上上将无同。惜哉大甲与中港，逼窄将次入樊笼。后垄吞霄勿复道，犊车荦确走蛟宫。天低海阔竟何有，环山叠裹如群峰。坡陀巨麓一再上，划然轩豁开心胸。竹堑分明在眼底，千顷万顷堆蘴茸。从此地老无耕凿，下巢鹿豕上呼风。北邻南嵌亦尔尔，淡水地尽山穹窿。东有磺山西八里，银涛雪浪争喧轰。鸡笼小瓮坚如铁，红夷狡狯计非庸。蛮烟瘴雨今昼暗，石寒砌冷鸣霜蛩。中有乌蛮事驰逐，狂奔浪走真愚蒙。可怜作息亦自解，但知顺则难名功。我来经过聊纪载，惭非椽笔愧雕虫。他年王会教图此，留此长歌付画工。
淡水炮城	周钟瑄	海门一步地，形势可全收。欲作图王想，来成控北谋。台荒摧雪浪，砌冷老边秋。欲问沧桑事，麻姑尚黑头。
罗山志别【志别】	周钟瑄	从宦无功已自羞，那堪别绪更绸缪。简书祇许三年住，去志难将十日留。重叠云山当客路，迷离烟树绕新愁。牵衣稚子痴于我，错把周侯作细侯。
晓发他里雾	周钟瑄	一枕清晖觉梦频，披云驱犊散轻尘。投分南北依谁定，螺列东西辨未真。向道但饶椎髻客，前呵不用放衙人。平明好逐东升上，我亦从今莫问津。
台湾纪巡诗【台湾杂咏百首】，五十八首之一	夏之芳	海天谘度报皇华，蚤卜升平遍水涯。载德行旌纔出郭，暖烟晴竹已家家。
台湾纪巡诗【台湾杂咏百首】，五十八首之五	夏之芳	牢拴竹蔑怕身肥，带孔频频减旧围。爱把细腰谐凤卜，楚王宫里梦双飞。
台湾纪巡诗【台湾杂咏百首】，五十八首之六	夏之芳	牛车无日不当官，没字邮符颠倒看。踏水冲泥何限苦，忍教横挞更无端。
台湾纪巡诗【台湾杂咏百首】，五十八首之七	夏之芳	锄田捕鹿洽婚姻，乐事相寻满社春。嚼得瓮头姑待酒，木瓢椰碗竞奇麟。
台湾纪巡诗【台湾杂咏百首】，五十八首之八	夏之芳	手制云箫别有腔，吹来鼻息爱成双。月明引得风前凤，未许当门夜吠厖。
台湾纪巡诗【台湾杂咏百首】，五十八首之十	夏之芳	男拔髭须女绣颐，乍逢鉴貌尽多疑。雕题凿齿徒矜尚，未解双蛾夜画眉。
台湾纪巡诗【台湾杂咏百首】，五十八首之十二	夏之芳	秋尽官催认饷忙，一丝一粟尽输将。最怜番俗须重译，溪壑终疑饱社商。
台湾纪巡诗【台湾杂咏百首】，五十八首之十四	夏之芳	南山中断北山连，逗漏云间半线天。道是孤城还少郭，竹环廛市起炊烟。
台湾纪巡诗【台湾杂咏百首】，五十八首之十五	夏之芳	献芹再拜语呢喃，款步芳阶舞绣衫。具道殷勤猫女意，粉糍亲制手掺掺。
台湾纪巡诗【台湾杂咏百首】，五十八首之十六	夏之芳	花冠银钏锦为衣，妙舞清歌笑合围。低唱一声金一扣，独留太上古音希。
台湾纪巡诗【台湾杂咏百首】，五十八首之十九	夏之芳	倦来高枕树为巢，藤蔓连牵枝格交。栩栩梦回非是蝶，一身幻化类蠨蛸。
台湾纪巡诗【台湾杂咏百首】，五十八首之二十	夏之芳	临溪问渡少舽艭，石涧分流远击撞。腰上葫芦头上羽，只身飞过水淙淙。
台湾纪巡诗【台湾杂咏百首】，五十八首之二十一	夏之芳	抄阴尺布不堪缝，无褐无衣可耐风。北地乍寒偷射猎，人人尽是鹿皮翁。
台湾纪巡诗【台湾杂咏百首】，五十八首之二十二	夏之芳	北辙初回又指南，迢迢原隰未停骖。看山几遍还遵海，阅尽边方烟与岚。
台湾纪巡诗【台湾杂咏百首】，五十八首之二十三	夏之芳	成帷成幕逐飞尘，纨袴多缠舆隶身。惯习淫奢无善俗，少年思怕老来贫。
台湾纪巡诗【台湾杂咏百首】，五十八首之二十五	夏之芳	晓霞散彩覆阴厓，海曲人家逐岸排。烟水几湾帆几幅，顿教风景忆江淮。
台湾纪巡诗【台湾杂咏百首】，五十八首之二十六	夏之芳	木冈东峙晓云凝，咫尺阪陀未即登。指点万山分脉处，一峰独秀镇平陵。
台湾纪巡诗【台湾杂咏百首】，五十八首之二十七	夏之芳	观音山径几湾环，罗汉门边虎豹关。笑指当年空守戍，但知深谷有乌蛮。
台湾纪巡诗【台湾杂咏百首】，五十八首之二十八	夏之芳	陂卧晴沙号七鲲，如环如抱复如蹲。惊涛夜拍殷雷起，远势平吞鹿耳门。
台湾纪巡诗【台湾杂咏百首】，五十八首之三十一	夏之芳	矫首南荒欲尽头，影浮拳石小琉球。天回地转渺无际，万水朝宗亘古流。
台湾纪巡诗【台湾杂咏百首】，五十八首之三十三	夏之芳	赤山葱翠漾春烟，沙暖云晴别有天。日午崖边人语沸，村童队队浴汤泉。
台湾纪巡诗【台湾杂咏百首】，五十八首之三十四	夏之芳	生成野性气如枭，出没无端血染刀。剥得头颅当户挂，归来轰饮共称豪。
台湾纪巡诗【台湾杂咏百首】，五十八首之三十五	夏之芳	内山遥夹外山高，复岭重冈叠翠涛。一带阿猴林下路，须防薮泽有逋逃。
台湾纪巡诗【台湾杂咏百首】，五十八首之三十七	夏之芳	生熟番情百种余，半生半熟亦山居。当年户口可知数，尽向鱼鳞册上书。
台湾纪巡诗【台湾杂咏百首】，五十八首之三十八	夏之芳	问俗殊方竟未厌，忽教放索转丹襜。天南水起山穷处，琅峤云从马首瞻。
台湾纪巡诗【台湾杂咏百首】，五十八首之三十九	夏之芳	星轺回处转旌霓，人海无声马不嘶。敢道霜威堪镇俗，长思涛静木城西。
台湾纪巡诗【台湾杂咏百首】，五十八首之四十	夏之芳	红毛百雉半颓垣，双榜迷离海气昏。共指贺兰遗旧迹，戍楼空有野啼痕。
台湾纪巡诗【台湾杂咏百首】，五十八首之四十一	夏之芳	深冬犯晓只春衣，芋蔗村村露未晞。到处青林间绿野，海东风景觉全非。
台湾纪巡诗【台湾杂咏百首】，五十八首之四十二	夏之芳	吊古攀今孰请缨，功成襄壮令严明。笑他伪镇称神武，窃向潢池学弄兵。
台湾纪巡诗【台湾杂咏百首】，五十八首之四十三	夏之芳	仄径纡通斗六门，山牛遥触压荒村。画开地险须重障，竹脚寮边戍卒屯。
台湾纪巡诗【台湾杂咏百首】，五十八首之四十四	夏之芳	驺前赤绋揭双竿，远迓牛车夹道看。跳舞番童怪妆饰，铜铃响处羽为冠。
台湾纪巡诗【台湾杂咏百首】，五十八首之四十五	夏之芳	臂插文书任所之，飞行麻达好男儿。双悬萨豉声声应，描得蛮娘竞说奇。
台湾纪巡诗【台湾杂咏百首】，五十八首之四十六	夏之芳	小番斗捷走如风，拓得围场万竹中。响急铜铃疑阵马，当先争夺锦标红。
台湾纪巡诗【台湾杂咏百首】，五十八首之四十七	夏之芳	狡童教册独空群，鹅管横描蜗篆文。艳说红毛旧时字，好将番籍纪纷纷。
台湾纪巡诗【台湾杂咏百首】，五十八首之四十八	夏之芳	老番拜舞复回旋，细叩生平剧可怜。叹息穷荒生事苦，丁徭田赋说当年。
台湾纪巡诗【台湾杂咏百首】，五十八首之四十九	夏之芳	金梭轻掷夜深闻，独木虚中杼柚分。织就天衣无杀缝，扊毛五色达戈纹。
台湾纪巡诗【台湾杂咏百首】，五十八首之五十	夏之芳	秋冬官催认饷忙，一丝一粟便输将。最怜番俗须重译，溪壑终疑饱社商。
台湾纪巡诗【台湾杂咏百首】，五十八首之五十一	夏之芳	餐风宿露为当官，宿食经旬一饭丸。多少豪民安饱甚，动云番性耐饥寒。
台湾纪巡诗【台湾杂咏百首】，五十八首之五十二	夏之芳	北番风俗半传闻，竹堑遥通八里坌。干豆门边湖水阔，沃饶千里隔烟云。
台湾纪巡诗【台湾杂咏百首】，五十八首之五十三	夏之芳	内社诸番气未驯，如魔如鬼独种神。楂桠鸡距工飞走，跳跃猿猱是比邻。
台湾纪巡诗【台湾杂咏百首】，五十八首之五十四	夏之芳	荒垄攒来耦十千，纷纷窜籍占田间。可知地利不须尽，生聚应思及百年。
台湾纪巡诗【台湾杂咏百首】，五十八首之五十五	夏之芳	金汤永固藉雄兵，极北分屯淡水营。磺气渐消田渐辟，料应添筑海边城。
台湾纪巡诗【台湾杂咏百首】，五十八首之五十六	夏之芳	闽人轻惰粤人勤，垦置田园内外分。占籍莫嫌多客仔，曾歼朱祖作前军。
台湾纪巡诗【台湾杂咏百首】，五十八首之五十七	夏之芳	手刃番黎血尚腥，忙镌肌骨作人形。遍身竞赌人多少，方信当场孰惯经。
台湾纪巡诗【台湾杂咏百首】，五十八首之五十八	夏之芳	为怜淳閟尚艰鲜，食货交通列市廛。最是居奇无赖子，动将宽政作奸缘。
台湾行	姚莹	生平常怪方士言，蓬壶方丈瀛海间。谓是大言诳人主，世岂真有三神山。几年作宦来台湾，东过沧海穷烟澜。扶桑枝红挂朝日，珊瑚树绿充庭藩。澎湖时时出琪树，高者盈尺声璆然。四时花蕊开未歇，夏梅春桂冬桃莲。长年暄暖无霜雪，老死不着棉裘毡。山中之人木末处，下者亦在苍崖巅。食无烟火况炊爨，男女赤足垂双环。颁律不到周夏正，岂有隶首穷其年。洪蒙以来到唐宋，不与中国人通船。汉初尚未开闽粤，此乃荒岛盘云烟。或者昔人偶泛海，飘风一至疑神仙。愚民自误误世主，妄思人可寿万千。岂知世果有此境，但无药草能朱颜。若令皇武在今世，不待晚岁憬然翻。我为此歌传世俗，沈迷聊破千年关。
送鹿春如内渡兼示陈垕村二十韵	姚莹	尽室南荒外，三年大海东。飘零为客异，迁谪几人同。漫诩驱鸡政，曾闻渡虎风。衔恩到凿齿，问俗极穿胸。鹿耳春涛黑，鸡笼晓日红。珊瑚收未得，薏苡谤何穷。旅食徒嗟困，愁怀讵有终。圣恩周草木，谣诼笑儿童。偃蹇吾非傲，腾骞尔自雄。艰难相倚济，去住别穷通。父老传新诏，朝廷辟四聪。一时起聋瞶，百辟进夔龙。骥尚盐车覆，金经匠石攻。凭谁空冀北，莫妄倚崆峒。浩浩乘飞鷁，凄凄乍断鸿。人嫌汲黯戆，赋恨子云工。永日消炎瘴，高谈发困蒙。惊心犹泛梗，回首已伤弓。不作鲛人泣，长怀漆女忠。雷声将駴浪，日撼贝珠宫。
送张霞翥内渡，二首之一	姚莹	三绝谁如顾虎头，十年不见使人愁。无端海外逢青眼，相对尊前敝黑裘。世事沈沦从逝水，诗情笑傲寄扁舟。独怜泼墨为花鸟，又向人间几百秋。
送张霞翥内渡，二首之二	姚莹	漫言万里掣长鲸，一夕天涯白发生。未必文章通造化，可能谈笑取公卿。赵岐自昔佣东海，李广何年守北平。皎月三更边柝静，倚栏又见斗牛横。
病中作	姚莹	六州铁铸此生错，百炼钢为绕指柔。稷下更无驺子说，梦中犹作杞人忧。风催药熟宵余火，雨带潮寒夏欲裘。海外此情谁共忆。柝声笳吹起边楼。
寄谦弟	姚莹	贱贫骨肉常相弃，况是天涯谪宦余。人作鸟言番社熟，路逢鬼笑客囊虚。春风有约草先绿，海岛无方颜再朱。别久莫嫌疏寄语，恶怀愁绪不堪书。
台湾郡斋红蕉数株六月放花至十一月强半叶枯而花未已小鸟时时来啄诗以慰之	姚莹	玲珑石畔倚轻红，开落纷纷小院中。为伴愁人听夜雨，那堪娇鸟啄秋风。芳心密卷终难放，绿叶欹残尚一丛。不用天涯嗟岁晚，春风犹在海云东。
三月朔日自台湾放舟至澎湖忽遇北风舟南驶不可收越两日夜达粤东之惠来乃舍舟登陆间道至潮州偕方子步琛登江楼小饮凭槛有作寄颖斋观察	姚莹	因循海外客，乘春得归遂。三月挂蒲帆，岂不竞便利。海平若明镜，毛发纷可计。已去毗舍城，澎湖到天际。舟人笑语喧，金厦一瞬至。北风横作恶，忽尔掀大地。波涛起万峰，一落千丈势。我艘如一叶，上下不自制。舟子散发呼，坐客昏如醉。呕吐苦万状，魂惊胆欲碎。皆拚葬鱼腹，谁复谋生意。我眠昧昏旦，屈伸拥一被。渐觉狂风轻，山色横空翠。不知地何许，且喜舟前峙。舍舟竞奔岸，相聚如再世。三日至潮州，喜极翻成涕。方生独矫矫，颇有陵云气。携手登江楼，村醪聊自媚。群山拥翠鬟，一郡雄百雉。上窥百粤关，下览韩江寺。昌黎百代人，得失一时事。昔时瘴疠乡，异日繁华地。歌舞竞楼船，酡颜拥珠翠。古今犹一息，江山更兴废。有意访逐臣，无心问佳丽。萧条木兰花，槛外发深思。明灭乱离中，莽苍阳光晦。何时众阴消，一奋金乌翅。光烛大九州，斯文不终坠。酒阑发清兴，狂笑恣一吷。深忆贤主人，终始无相弃。
留别台中人士，五首之一	姚莹	谊阗祖帐满城闉，挂席中流一怆神。绝海万人争召父，全家终日托波臣。天回暗岛舟长夜，地尽穷荒古不宾。得失微官何足问，圣朝宵旰在生民。
留别台中人士，五首之二	姚莹	昔贤清节恐人知，后世徒工作茧丝。百姓可真无疾苦，一身何必计盈亏。醵金父老偿官急，馈米胥徒感旧悲。输与百钱相送别，高风吾已愧当时。
留别台中人士，五首之三	姚莹	乌山赤嵌两苍苍，鹿耳涛声接混茫。雀鼠未平庭下艹，茧丝难树宅边桑。绝怜海外弹丸地，独运天南数郡粮。户口日增民利尽，不知藏富几千仓。
留别台中人士，五首之四	姚莹	华夷中界浪掀豗，万古鸿蒙一旦开。自昔鲸鲵收海澨，至今烽火罢军台。凄凉画角三更戍，尊重牙旗百战材。犹有昭忠祠宇在，居人堕泪埽煤炱。
留别台中人士，五首之五	姚莹	城狐社鼠屡惊骚，庙算频烦圣主劳。百尺丰碑铭上将，万家新鬼哭寒潮。书生殄贼皆能武，艹泽从公岂待招。几辈白头今日在，天教忠义翊清朝。
感怀杂诗，五首之一	姚莹	海外功名泡影如，群公网岂漏游鱼。然明未必都相识，犹有平原待荐书。
感怀杂诗，五首之二	姚莹	东海何人匿赵岐，杜陵曾倚剑南时。六条我尚惭苏绰，惠达如君未足奇。
感怀杂诗，五首之三	姚莹	跃马横戈百战功，壮怀销尽海云东。流沙竟捍孤城死，毅魄犹能万里雄。
感怀杂诗，五首之四	姚莹	海上妖星二十年，将军弢箭靖烽烟。如何带砺昭青史，独善书生许并肩。
感怀杂诗，五首之五	姚莹	元龙湖海余豪气，百折崎岖不道贫。珍重荆州老都督，结交还与致千缗。
毗陵孔道也壬辰（1832）之冬孟渎三河大工未已漕艘毕集又以台湾有事豫陕官兵络绎南下供应骄将悍卒晓夜扁舟与夫役奔走河干者三月虽寒热之疾屡作风雪中竟亦无害作此示从役诸人	姚莹	羽书驿传日纵横，抚字催科政未成。三月扁舟风雪雨，一时征役漕河兵。官如逆旅还多病，岁近知非亦自惊。辛苦闾阎人莫叹，明年安稳事春耕。
奉逮内渡抵惠安县，二首之一	姚莹	五年鲛窟横戈厌，十日鲸波挂席平。忽见风吹青麦陇，始知海内又清明。
奉逮内渡抵惠安县，二首之二	姚莹	九重宵旰未言劳，几省军储尚驿骚。严谴犹承主恩泽，马声人鬓两萧萧。
汪雅堂召同张竹虚德生戴桂山家晴峰登九仙山游积翠寺时雅堂将之台湾余当入都赋别，二首之一	姚莹	西风栏槛雨霏霏，城郭苍茫山色微。江带滩流趋海静，鸟寻村树破烟飞。诸罗荔熟君方去，投子钟残我未归。寄语同袍群将吏，几时谭笑解征衣。
汪雅堂召同张竹虚德生戴桂山家晴峰登九仙山游积翠寺时雅堂将之台湾余当入都赋别，二首之二	姚莹	楼船横海意如何，兰若登临气欲磨。白水穿云明鹭羽，青松当槛老鹰窠。山空始觉心无定，僧少微嫌梵亦多。壁上应真能作证，优昙华里客经过。
谢胡观察赠舟资	姚莹	蚤岁尝为任侠行，中年犹觉万金轻。孤寒欲下千人泪，悍将真寻共死盟。白首天涯时事改，青衫夜半旅魂惊。归舟得遂乘春水，始见严公赠杜情。
湖口送客	姚莹	孤蓬日暮去天涯，回首旗亭客乍离。旅雁一江彭蠡渡，神鸦千树小姑祠。吟诗水驿中宵梦，织锦高楼少妇思。谁为行人写秋色，芦花两岸雨如丝。
怨诗	姚莹	宝瑟怨遥夜，哀音君岂闻。卷帘望明月，花落影纷纷。泪尽罗频掩，香销玉不熏。谁怜珊枕畔，昨夜梦行云。
晚眺	姚莹	落日天气清，登楼眺芳甸。遥岑耸孤青，飞鹭时时见。微雨村中来，水云白如练。嘉禾受远风，芳树落余片。牧子催牛归，野人荷蓑遍。何处樵歌起，前山忽暝变。
台湾八咏	娄广	艇子渡安平，乘风一叶轻。夕阳帆影乱，彼岸莫烟横。
台湾八咏	娄广	沙阜势如鲲，渔人网罟屯。夜阑灯火烂，照破海天昏。
台湾八咏	娄广	沧海本无垠，谁安鹿耳门。年年春到此，散作候潮喧。
台湾八咏	娄广	山峻曰鸡笼，连云插海中。炎方偶积雪，传播恁匆匆。
台湾八咏	娄广	宿雾薄东溟，鸿蒙一气青。波间升晓日，万象尽流形。
台湾八咏	娄广	西屿隐平沙，衒奇砌落霞。千帆标倒影，一抹夕阳斜。
台湾八咏	娄广	海国淼无穷，澄台瞰四封。自从归禹贡，何水不朝宗。
台湾八咏	娄广	海藏发雷霆，为涛鼓众听。最宜风雨候，载酒上斐亭。
台湾偶作	娄广	蝇蝇番姓土风偏，不识干支恍葛天。择赘凤□翻午夜，收成鼍鼓庆周年。桀骜身臂黥花灿，男女腰肢削竹编。驿传倩渠传片檄，行追奔马似飞仙。
台湾偶作	娄广	岛彝越海附中原，节物惊心异故园。丛菊春开殊可意，荷花腊艳更销魂。佛头硕果婆罗蜜，鹄面奇人傀儡番。拟续齐谐频阁笔，换猪怪事不堪论。
题天妃宫	季麒光	补天五色漫称祥，谁向岐阳祝瓣香。几见平成逾大海，自知感应遶重洋。遐方俎豆尊灵远，圣代丝纶礼数庄。是处歌恩欣此日，风声潮影共趋跄。
视事诸罗	季麒光	西风轻拂使臣车，谕蜀相如旧有书。细译番音诚异域，喜看野俗尚皇初。自来穷海无飞雁，从此荒村有市鱼。漫向空天长倚望，黄云晚日接扶余。
腊月同友寻梅道上登天秀岩和薛中丞叶太傅刻石原韵，二首之一	季麒光	此日闲寻最上峰，几盘苍藓隐芙蓉。呼僧细读云边字，忏佛重陈海外踪。当岭夕阳千树合，匝城烟火万家封。自怜尘迹多潦倒，消息江梅已早逢。
腊月同友寻梅道上登天秀岩和薛中丞叶太傅刻石原韵，二首之二	季麒光	由来胜迹重名公，山水文章自不同。近接凌霄惟片石，遥窥苍海只长虹。暮烟多处层峦好，寒叶疏时落照空。少保祠前云历历，松声不逐怒潮东。
除台湾郡丞客以海图见遗漫赋一篇寄诸同学【客以海图见遗漫赋一篇寄诸同学】	孙元衡	中原十五州，无地托我足。衔命荷兰国，峭帆截海腹。披兹瀛壖图，岛屿纷可瞩。回身指南斗，东西日月浴。飓风怒有声，骇浪堆篷幅。涤汔终古心，瀇瀁万里目。毫厘晰舟舆，稊米辨岩谷。道奔裸体人，市莽连云竹。览者睫生芒，闻之肌起粟。寄语平生亲，将毋尽一哭。
舟人言泛海不见飞鸟则渐至大洋盖水禽陆栖也	孙元衡	天无鸿雁水无鸥，烟雨茫茫我即浮。已识功名如嚼蜡，逍遥偶逐大鹏游。
答筱岫弟到榕城见寄	孙元衡	鶺鴒飞不到蛮天，万里艰难梦宛然。苏子真成遥海望，惠连果枉济江篇。喜欢道上催春鸟，黯澹滩头下水船。留柳识韩俱浪语，浮名拋却是归年。
喜荔枝船到	孙元衡	落帆打鼓夕阳天，朱实离离载满船。不遣十年留白守，尽将三百买坡仙。
庭前树兰二株入夏两度盛开【木兰花】【木兰】	孙元衡	清芬殊绝世，不与众芳同。香溢珠兰畹，黄先月桂丛。交枝深照席，一夏两温风。天意持相赠，怜余大海东。
咏佛桑花【扶桑】	孙元衡	烧空处处佛桑燃，寒暖花魂总放颠。大海东头当晓日，丹山脚下对晴烟。眼明五月朱榴火，泪溅一春红杜鹃。粉白嫩黄相映发，遥情将向洛阳天。
视事三林出门辄雨	孙元衡	路拂平沙黄雾息，池生新水碧痕湾。天教不负飘零眼，洗出瀛南万点山。
茄留社	孙元衡	自有蛮儿能汉语，谁言冠冕不相宜。叱牛带雨晚来急，解得沙田种芋时。
宿茅港	孙元衡	初行牛力短，野宿就烟萝。港水西流急，山云北向多。暮潮来艇子，深树出蛮歌。携得清风至，毋劳夜枕戈。
西螺北行	孙元衡	秋阴近午喜妍和，绿野空明霁色多。云盖山低应到海，沙奔水乱各成河。蛮陬蠢蠢妻和子，舌语醒醒啸且歌。未解卜居何地好，略关形胜有干戈。
宿二林	孙元衡	雨歇天逾暗，风悲海欲来。荒涂欹独枕，残夜对空杯。庭燎栖鸡怪，场萁倦马哀。壮心无一寸，那更不成灰。
三林海上即事	孙元衡	天外何争半日停，暂将蜑室作邮亭。雾沉秋嶂晓风毒，雨过海滩云气腥。万里浪边来视事，一条沙外去扬舲。重阳节近休回首，那得登台醉不醒。
野宿马芝麟社见新月有感	孙元衡	竹屋似禽笼，仰见初生魄。苦被天风吹，斜舒惨澹白。可惜好清光，天涯照孤客。谁将玉作钩，使我归无策。俄焉化明镜，依然大海隔。西堕东复升，不见身生翮。蟾蜍本无家，遂觉天路窄。怨怼我心讹，含情同脉脉。
过漪坞	孙元衡	嘉木十余里，阴森接蔚蓝。人稀多远趣，坐久有深耽。竹隐归云岫，花围定水潭。谁能为小簇，便面到江南。
大武观落日，二首之一	孙元衡	落日海西界，一轮当我门。安知大武郡，见此好黄昏。
大武观落日，二首之二	孙元衡	人定梦初觉，犹余一线红。不谙海上事，误道是天东。
题诸罗县馆室	孙元衡	醉上篮舆醒着鞭，似因行路谢尘缘。秋心远水清于梦，野兴孤云澹欲仙。客里逢迎随耳目，城中气味异山川。解龟应有为农日，愿受无人处一廛。
重阳日小憩茄冬社	孙元衡	竹翠山光扑面来，欲酬佳节在深杯。白衣那遣文身着，黄菊毋劳绝域开。已惯风多频落帽，不因乡远罢登台。漫言此地无鸿雁，省却辽天一段哀。
戏成示客	孙元衡	瀛南曾见几浮槎，望古多才似尚夸。文祭鳄鱼悲瘴岭，赋成鵩鸟哭长沙。一身绝国真逢鬼，万里沧溟浪忆家。最笑青衫白司马，九江便道是天涯。
朔四日泛海赴安平镇	孙元衡	异国春回问鹿亹，风微浪静受朝暾。云屏列翠飞孤凤，烟镜浮花漾七鲲。古堠初依新树色，灵槎远赴碧天痕。未知铁骑戈船在，落落罛寮水面村。
春兴，六首之一	孙元衡	春台花满赤嵌边，万里流光海市妍。鱼鸟之间游化国，图经以外问桑田。波吞广漠原无地，帆饱曾颸欲上天。自识浮踪真在梦，烟中着脚镜中旋。
春兴，六首之二	孙元衡	霁晓空天散冷光，飓风三日断横洋。归营戍卒春逃瘴，阅世山翁夜咤霜。红刺桐花围郡邑，碧篔簹笋拂沧浪。流年冉冉无聊赖，枉有高歌学楚狂。
春兴，六首之四	孙元衡	万里浮云着眼轻，狂奴阅世太纵横。不耕不织夫何益，能啸能歌亦有情。醉后作诗招旧鬼，花时对月忆前生。市朝须信无长策，孰是逃名孰近名。
居赤嵌一载矣计日有感	孙元衡	心迹经年两自嗤，一官寒瘦一编诗。踌躇生理流光速，展转归期去日迟。瘴气潜闻花放后，潮声盈听月明时。杜康功用真微妙，天地蜉蝣总不知。
暮春即事	孙元衡	枉羡青云切太虚，无端飞堕海东隅。风花露草春绵邈，瘴雨蛮烟梦有无。肉食纵横清兴少，簿书填委道心孤。缘何倔强羞言老，对镜偷闲镊白须。
安平镇城	孙元衡	危城映白沙，天与海为涯。日射千樯影，黄龙出浪花。
澄台	孙元衡	天光投白浪，山势尽苍烟。借问中原路，奔腾落日边。
七沙鲲	孙元衡	海天悬北斗，下照七鲲斜。阴火燃深夜，鱼龙自有家。
咏怀，三十首之二十七	孙元衡	凤弹有公田，高低麦与谷。雨暘失天时，荒秽走群鹿。家园二顷余，子母暗相黩。坚好尽锱铢，追呼益穷蹙。卑官类逋窜，徇此五斗禄。黄韲一百瓮，素餐仍碌碌。栈栈荆棘中，悲风吟古屋。
雨止	孙元衡	草堂雨过胜林丘，竹榻横斜枕簟幽。素月函烟清露暗，归云似水众星浮。千忧一释秋将及，诸苦全消暑乍收。满院天香人静后，未知身在海东头。
秋日偶感【秋日偶成】	孙元衡	散步空庭独敛襟，此身端与世浮沉。凄迷海国看云地，宛转秋宵对月心。那得来鸿逢去燕，每思红叶间青林。大都百物无聊赖，满耳寒螿不是吟。
野宿水仙院	孙元衡	古庙孤村外，阴森竹树联。排空成翠幄，流响作山泉。药院潜遗老，沧湄奉水仙。绳床宜借我，惯着冷人眠。
题海边村落	孙元衡	天南景物正纷纭，瘴雨才过又夕曛。月渚寒山沉白浪，风林冬笋入青云。巢居泛宅俱成趣，荷锸施罛自有群。心忆江乡无别事，千峰飞雪酒微醺。
台人服多不衷戏为一绝	孙元衡	天涯风俗漫相亲，吴带曹衣迥不伦。无复屠苏障两耳，服妖今已被文身。
日入行	孙元衡	赤嵌东山高万丈，金方溟涨天为池。羲和驾驭火鞭疾，霞车虹靷来何迟。未旰登台望蒙谷，虞泉下掬临崦嵫。是日天海明无翳，冉冉崇盖观西驰。火轮渐低光转近，与海鳞甲交离离。初没半轮如合璧，神芒百道兼千丝。骊珠既堕萍实隐，九瀛化冶金鎔时。踆鸟戢翼不我与，烛龙低首焉能为。阳气接戍便灰死，暡曚暗暧徒逶迤。巨浪翻空忽腾沸，万烽并举边人疑。谽呀豁閜舒长影，爚爚震震焚其逵。烈焰烘云烦煅炼，洪炉煮海还蒸炊。佛国明灯不知夜，神丘火穴良可窥。燊燊应符再中瑞，辉辉拟见连珠奇。空中长绳逝欲挽，河上杖策行当追。戈挥三舍战未已，射落九驭苏来随。西隅白虎其宿昴，功成宜退胡相稽。长留山头少皞语，天目未闭诸神嬉。伫立荒台莲漏下，燋烟灭尽星光垂。忆昔山东登日观，峰头道士能狂痴。天鸡一唱呼我起，岩峦远接扶桑枝。金柱红盆耀溟渤，三山隐见浮蛟螭。大地光明杳何极，梦魂往往亲重曦。焉知落拓沧洲外，断蓬却逐西倾葵。生死浮沉吁可怪，寸心炯炯无人知。
安平镇	孙元衡	浮空巨镇海云齐，七点鲲身踞水犀。潮趁去来分顺逆，风乘朝暮便东西。空城一任生禾黍，老将应知厌鼓鼙。战舸如山乌在幕，千樯影静夕阳低。
旱	孙元衡	闽人虚畏甲申雨，海客真愁己卯风。千里霞光当日暮，一痕虹影在天东。尧忧不离耕桑事，禹贡难忘战伐功。绠短汲深增百虑，那因妻子念途穷。
秋日杂诗，二十首之一	孙元衡	三年身入幻，味物海东丞。秋杳云俱化，霄虚鸟不胜。花于情未尽，山有目先登。一室粗能理，随时可曲肱。
秋日杂诗，二十首之四	孙元衡	北势到鸡笼，齐谐志怪同。瘴云凝自古，毒水澹于空。伏火从山鬼，惊涛驾海翁。舟回十二载，浮去弱洋东。
秋日杂诗，二十首之八	孙元衡	眼底天民在，熙熙共往来。忘年惊发变，改岁待花开。即鹿群看箭，安家密咒灰。唱歌争款客，唤取女郎回。
秋日杂诗，二十首之十二	孙元衡	徙倚冈原上，关心草木缘。番花香酷烈，刺竹势犬联猭。廓落南东亩，奇零一两廛。此中无故物，霜鬓对寥天。
秋日杂诗，二十首之十四	孙元衡	劲风摧靡草，佻习厌陈人。斔斛全无较，吴蚕未见珍。肆狂呼五白，禳病叫三神。生聚如萍梗，何妨作酒民。
秋日杂诗，二十首之十六	孙元衡	晚饭步空林，奇云生暮阴。天容自吞吐，夜气且浮沉。似电收光缓，疑霞幻影深。掉头归卧稳，平澹祇初心。
秋日杂诗，二十首之十八	孙元衡	节序飞腾易，无营作息宜。寒暄黄鸟在，晴雨绿鸠知。阅世恒如醉，忘情或近痴。形骸犹故我，欲问被衣师。
秋日杂诗，二十首之十九	孙元衡	草木无摇落，秋心亦自惊。远天澄一色，空宇会千声。选句收蛮语，耽游得鸟情。官闲兼寡合，例有竹蕉清。
自安平镇风中返棹波涛甚恶归卧竟日而心犹悸作诗自嘲	孙元衡	七里风涛万叠愁，归来不道小瀛洲。流云过影身摇动，空宇无声耳唧啾。飘泊樽罍三峡夜，黄昏枕簟九疑秋。自量终是尘凡客，海月应难挂席求。
野宿	孙元衡	秋云向暮总阴森，竹屋卑栖枳棘林。风外叶鸣山鸟怪，雨中灯静寺钟沈。瘴烟作祟香先到，积水生寒夜渐深。耳目悲凉成底事，草虫还为发孤吟。
海吼【海声】	孙元衡	我闻百物愤恚鸣穹苍，而何有于百谷之王。幽隘搏击成声光，而何有于祝融之汪。云胡吼怒弥昼夜，震撼鲛室喧龙堂。延听千声无远近，气沴风屯海为运。穷天拗忿悲莫伸，死地埋忧思欲奋。初时起类渔阳挝，七鲲喷沫开谽谺。繁响渐臻有嘘噏，万蹄按辔行虚沙。倏如战胜轰千轴，刮干戾坤为起伏。漓以山摧熊虎号，砰磕成雷魔母哭。山摧石烂如寒灰，雷霆翻空偶驰逐。尔乃十日五日吼不休，使我耳聋心矗矗。或言訇哮由积风，挂席长梢凝碧空。或言狂潮本澜汗，进则剽沙礐石争来攻，退则余波呀呷殿成功。为魁为窟奔海童，朝夕池边历岁月，去来喧寂将毋同。老农又言征在雨，黑螭隐见青鼍舞。叫啸年来彻霄汉，炎威千里成焦土。泱泱海若大难名，我欲问之阻长鲸。水德懦弱惧民玩，庶几赫怒张奇兵。大贤崇实戒虚声，股肱之喜良非轻。
题凤山邑署柬澄庵	孙元衡	山光延海色，新县旧营边。作吏有三载，所居惟一廛。秋花隐怪石，夕鸟翻寒烟。鼓角夜悲壮，知予耐稳眠。
夜	孙元衡	深宵原寂寞，孤馆况萧骚。风乱星光动，潮平月影高。虫声低在枕，露气暗侵袍。心识乡程远，空令改二毛。
自适	孙元衡	平生未解隔宵愁，放达能经万里游。不遣归心随去鸟，但将高兴答清秋。暖风动幕花光乱，凉月盈樽露气浮。嫩绿文来蓣薯熟，甘香绝胜稻粮谋。
榕树石谷歌	孙元衡	榕生海甸长官宅，冬叶青青拟松栢。高干上逾层楼颠，横枝盖地一千尺。连蜷偃蹇筋骨露，磥砢盘郁脂膏积。赴土藤根蛇尾青，垂空绦线龙髯赤。黄鸟嘤嘤不露身，白驹仡仡无停隙。种植当年好事人，故遣根柯盘怪石。磝磝蓊蓊皆有情，相轧相樛共支脉。崖颠叶底费吟哦，散发披襟阅朝夕。雨中灭窍蒙云烟，风里搔樖斗戈戟。不同痴大空滑柔，尽化粗顽得润泽。太华青城纷满眼，木石幽居念畴昔。此日投荒大海阳，一生剩有烟霞癖。息阴枕块发高歌，有酒如渑当醉客。
客自鸡笼还言形势甚悉	孙元衡	闻道鸡笼屿，孤城莽荡间。毒磺糜白石，沸水迸丹山。东渡洪波弱，秋崖积雪斑。虫鱼俱异物，戍卒几人还。
冬日眺远	孙元衡	叶叶征帆似羽翰，排空飞上白云端。驰风骋雨无常态，海水那知天地寒。
客以琴见贻招张尉闽嘉试弹古调	孙元衡	抱琴相赠谢山翁，仙尉挥弦指法工。流水高山无懦响，叩宫弹角有清风。刺桐城里烟花静，丛竹墙边鸟雀空。味备五音欢百物，蓼根独有避甘虫。
除夕雷雨大作	孙元衡	腊月晦日大雷雨，长风挟浪翻高空。海中龙蛇厌蟠蛰，世上草木开屯蒙。赫怒昔闻殚帝力，妖祥今见烦天工。无敢戏渝独危坐，寒花往往能鲜红。
草堂漫兴	孙元衡	天外今知乐事偏，茅斋洒扫驻三年。连林兰本飘金粟，出屋蕉丛吐赤莲。棋局傍观无我相，醉乡渐入有仙缘。蛮烟瘴雨何滋味，八尺风漪得稳眠。
刺竹	孙元衡	润绿编青上拂云，下枝勾棘最纷纭。到门却步遥成趣，未负生平爱此君。
羞草，三首之三	孙元衡	萱花自惜可忘忧，小草如何却解愁。为语世人休怪诧，风情太甚要含羞。
铁树花	孙元衡	黑入太阴根干老，翠生凤尾叶横斜。纱笼琐细玲珑雪，道是千花是一花。
红绣球【红绣球】	孙元衡	玲珑暖玉更施朱，锦绣成团缀几株。绛雪即今零落尽，余枝犹是小珊瑚。
黄美人蕉【美人蕉】	孙元衡	美人名自香山赠，珍重丛生琥珀芽。纔省汉家宫样好，澹烟斜月见新花。
田家	孙元衡	就燠时多稼，移民力本儳。田洋惟待泽，稻耗不须芟。香粒大于豆，蒲囊小作函。余粮文蓣好，朱履荷长鑱。
端午	孙元衡	五日当庭斫绿瓜，蒲觞聊与酌流霞。香罗细葛思难到，白海青潮景未斜。稉稻垂楣同艾叶，扶桑照眼胜榴花。心知南国音书少，醉听回帆鼓一挝。
瘴气山水歌	孙元衡	瘴山苦雾结胚胎，穷阴深墨堆枯煤。赤日沈为死灰色，劲风万古无由开。下有长河名淡水，玉碗澄之清且旨。化为碧血与鸩浆，杀人不见波涛起。山有飞禽河有鱼，上原下隰黄茅居。岛民生与瘴相习，诸番杂作古丘墟。墟中婺妇能为鬼，婆娑其舞歌笑娓。舌语疑咒走痴癫，人瘴由来胜蛇虺。嗟我御暴兮边城，扫除无力空含情。樵山饮水滋惭恧，仕宦五瘴良非轻。
红夷剑歌	孙元衡	海潮迅复千丈波，宝剑出匣悲风多。剑身三尺菖蒲叶，文成蝌蚪星辰罗。耿耿光明拖疋练，潢潢气势翻长河。绕膝柔如弓抱月，铮然脱手锵鸣珂。壮士斫石迸阴火，应声解物无延俄。寒灯照夜老蛟泣，冷雨入屋神龙歌。长须遗民向我说，儿时丧乱沦于倭。长历荷兰诸绝国，酷嗜长剑情靡他。番禁例同盗神器，得此逋窜遭蹉跎。渡海中流鬼物夺，雷公电母频撝诃。归向中原乃拂拭，照见头发霜为皤。良工导我开生面，千金装饰十年磨。佩之邪心除已尽，世人不敢轻摩挲。我有墨兵久不用，睹此神物心平和。愿见圣人舞干羽，喜逢宇内销兵戈。遗民掀髯发长啸，太平对此将如何。万事不平今已矣，掉头蹈海双滂沱。
病中，四首之一	孙元衡	一片秋云坠海邦，昨来对镜雪痕双。寒生药铫吹残火，风至毡裘拥破窗。伏枕似逃文士会，闭门不受酒人降。此间归思知多少，梦逐惊鸿渡皖江。
病中，四首之三	孙元衡	半间七尺呻吟地，拥被披裘对夕曛。侵隐墨蚊何善伺，缘空朱蚁似多闻。芳樽独负忘归子，良药全凭抱节君。莫道前轩花有径，未能着屐已离群。
海龙	孙元衡	澎岛渔人乞我歌，海龙双跃出盘涡。爪牙未具空麟鬣，直似枯鱼泣过河。
澎湖	孙元衡	七十二屿称澎湖，沧溟万里开荒涂。屿屿盘纡互钩带，洪波割据成方隅。东西二吉门户壮，将军之澳为中区。雄师镇压马宫汛，天然犄角中邦无。其余赋形非一状，纷陈簠簋兼盘盂。蛟蛇拳曲龙隐见，狮象蹲踞僧跏趺。诸流回澓舟难入，逆帆欲泊兴嗟吁。百折终成触嶣势，狂澜反走如亡逋。有时无风水澄镜，咫尺胶固谁能逾。巨舸理不任篙橶，束手待敌甘为俘。汪洋指南争此土，既到往往遭艰虞。昔日王师事征讨，神兵彷佛前驰驱。风摧火灭甘泉沸，降幡夜出台山陬。制府谋成输百万，冠军一战真良图。事关正统岂微细，封赏有间传闻殊。榜人维舟汲清水，蹑踪到顶招吾徒。黑铁崩崖潮欲缩，黄沙石碛盐为污。蚝岛峰峦咸破碎，凫亹草木原焦枯。大海东流无底极，振衣一啸心踟蹰。
厦门登岸【山水】	孙元衡	退之欣见蝎，坡老喜闻骡。将毋耳目僻，反使嗜好阿。孤身阻遐域，相逢尽么魔。奉诏遂生还，慰情良已多。恶声与毒物，不忍便撝诃。虽为夙所贱，愈于风与波。蠢蠢且偕意，亲故夫如何。三年穷困海，瘴疠忧相磨。两脚蹋中土，惊禽脱虞罗。环山带灵石，往往见云窝。流泉出山来，淙淙桥下过。月明枫叶岸，籁起长松坡。弱鳞浮浅渚，喜鹊叫寒柯。翠竹鲜钩棘，着手久摩挲。骡铃与蝎影，默念成微呵。曳杖陟崇冈，城楼郁嵯峨。笋舆尽归客，细路盘青莎。乡程六千里，计日无差讹。挥手谢大洋，日月如腾梭。心灰死欲然，肠冰就阳和。孤斟一壶酒，未醉颜为酡。二公者勋业，浩浩江与河。余生也既晚，下秩同蹉跎。奇怀亦云尔，望古成悲歌。
节妇郑氏诗【挽郑烈妇】	孙日高	一死从夫孰颉颃，盖棺犹着嫁衣裳。丹心直付冰霜冷，白骨能同日月光。天上玉楼应有伴，人间巾帼独流芳。尘闤那得留仙种，两两精魂依北邙。
噶玛兰北关	孙尔准	山头乱石金华羊，下饮大澥波茫茫。蹴蹋洪涛溅飞沫，紫澜迅激浮惊霜。北关拔起通一线，訇然石扇森开张。天开地辟绝人迹，胡烦设险劳堤防。我皇德远暨日出，坐变斥卤为耕桑。乃知天意早有在，阳施阴设成岩疆。我来叱驭行过此，戍卒环列排櫐枪。关中沃野七千甲，南东其亩棻铺穰。茆茨土舍鸡犬静，疑从上古窥洪荒。鴃舌侏离费重译，见人狂顾如惊獐。地无可欲视听寂，安得习染生痴狂。无怀葛天在人世，桃源之说非荒唐。鯷壑东瞻寒礁石，鸡笼西顾连崇冈。瞿唐剑阁身未到，鄳厄视此谁低昂。援毫思欲勒铭去，愧无笔力追孟阳。
台阳杂咏，八首之一	孙尔准	关门非雁塞，沙碛似龙堆。甲壤田畴辟，针盘市舶来。云容晴后满，山黛雨中开。梦蝶无寻处，名园付劫灰。
台阳杂咏，八首之二	孙尔准	蠎甲船刳木，龙香剂割涎。焚轮风有火，沸井水无烟。硐户征蚝饟，山居讼蛎田。沿流频唤渡，九十九溪边。
台阳杂咏，八首之三	孙尔准	风草欣无节，霜筠怯走鞭。玉香花媚晚，金缀菊迎年。湖采螺纹石，番通马剑钱。忽看方物集，新返荷兰船。
台阳杂咏，八首之四	孙尔准	拱鼠曾名麴，蹲鸥藉作粮。潮鱼惊海熟，火鹿悯番荒。檨捣蓬莱酱，椰倾沆瀣浆。病来烦米卦，三保有遗姜。
台阳杂咏，八首之五	孙尔准	佛髻波罗蜜，仙肤优钵昙。苓抽芳薏苦，蕉剥露芽甘。南凤三杯粟，西螺五寸柑。问谁能编织，名状漏嵇含。
台阳杂咏，八首之六	孙尔准	方法唐僧授，凝冰滤蔗浆。输租连蔀屋，擅利走帆樯。味压嵰山雪，光欺宋井霜。缘知雩都县，何减木奴乡。
台阳杂咏，八首之七	孙尔准	渐习殊方俗，何辞过海门。吉凶占雀语，更鼓听鸠鸣。铁树珊瑚细，金茎蛱蝶轻。邮亭欣远眺，云脚画新晴。
台阳杂咏，八首之八	孙尔准	到来时令异，何处问神功。稻熟三春早，蝉鸣二月中。夏占帆鲎雨，秋试纸鸢风。叹息吾行远，真看地轴穷。
埔里社	孙尔准	台东山势如连鳌，溟郣气大喷云涛。包孕隐现不可测，突兀时露脽与尻。长风一扫净寥廓，苍峭百折屏风高。恍移庐阜坠蛮徼，奇秀未可轻訾謷。悬厓绝磴孰能傍，生番趫捷追猿猱。平时杀戮代耕作，强弓毒矢争先操。岂惟人迹不敢入，赤豹骇遁玄熊嘷。安知中央大如砺，沃野顷莫开平皋。天荒地老未开辟，土乳泫泫流春膏。迩来汉奸颇深入，争营瓯脱围思簩。南山虽锢犹有鄛，利在彼肯遗秋毫。决渠荷锸昼画井，腰镰秷秷芟蓬蒿。野犍千头竞跳掷，驯伏渐可加笼绦。人生有性物有性，物犹就扰人何逃。胡为巧诱复豪夺，密箐昼夜长号咷。况闻风俗亦不恶，嗜好服食同吾曹。龙梭作镊织锦罽，鹅管书字传红毛。留客囤居若图画，待姑嚼米成香醪。秋千游戏树阴底，嘴琴鼻箫声囋嘈。谁能抚摩适厥性，淳质正可资熏陶。屯田计口授之食，角材团练收其豪。倚天争奉衣家布约，诅酒共饮留犁挠。力役群趋听鼛鼓，积粟高廪堆连廒。卑枝鸟巢俯窥壶殳，开户犬足眠生。武陵仙乡在人世，青溪夹岸栽红桃。花开洞口春水发，相寻我欲拿鱼魛。
节妇郑氏诗【挽郑烈妇】	孙襄	名家淑女掷芳年，未解三生石上缘。皓月长明沧水面，颓风直挽凤山巅。岂贪盛节垂千叶，但矢贞心到九泉。扶植纲常吾辈事，新诗题徧海东天。
力力社	宋永清	力力谁为力，何年野社开。新篱多曲折，古径自迂回。鸟属他乡异，笳声此地哀。闽南烟瘴路，疏凿忆从来。
下淡水社	宋永清	淡水河边社，于兹上下分。疏梅凝皓魄，落水暗彤云。鬼舞惊田鼠，鸦归噪夕曛。狂风吹鬓短，岚气乱氤氲。
大泽机	宋永清	淡水由北去，车迷大泽机。烟屯萝径窄，翠滴涧云飞。洞口仙家景，溪边野客扉。风尘何事老，落落竟忘归。
五里林	宋永清	浊水因何发。流来五里林。鵁鶄鸂鶒少，苦竹刺藤深。依草寻诗坐，缘花贳酒斟。西风吹鬓发，泥泞苦相侵。
打鼓山	宋永清	小山脉脉祖昆仑，渡海穿江逐浪奔。翠树千层枝隐凤，碧波万顷窟藏鼋。纵观鱼跃硫磺水，谛听潮来打鼓门。偏是怒涛风雨后，赤鳞金甲吼干坤。
扶桑海日	宋永清	汤谷之水何泱泱轮囷大木生其阳。同根两干万余里，其间有国名扶桑。地临仙岛蓬莱渡，蛟室龙宫还布护。幻景楼台变化多，天琛穴鳅频相妒。君不见金乌闪闪起碧波，欃枪惊落摇婆娑。魑魅魍魉各消散，尧天舜日光融和。又不见岛屿风清商贾聚，鲸鲵浪靖征帆布。文身黑齿游恩波，金汤百二雄东顾。团团金阙走华光，干坤大地长辉煌。人生醉醒几驹隙。笑看扶桑海日真文章。
赤嵌城	宋永清	城俯汪洋岛屿孤，周遭楼阁倚菰蒲。一番风雨醒残梦，万顷波涛冷壮图。戍卒戈船蟠地利，桑麻鸡犬附天都。闾阎近已敷文教，不是殊方旧楷模。
夜渡湾里溪	宋永清	野色苍茫月色幽，一溪流水去无休。涛声乱卷惊残梦，竹叶轻敲报早秋。树起猿猴延涧跃，风翻鸟雀借林投。萧条景物他乡异，中夜漫漫发旅愁。
放练社	宋永清	皂盖临放练，追陪此地游。虽无王粲赋，不作虞卿愁。雁断天涯路，旌悬海外楼。坐谈人世险，新月控吴钩。
阿猴社	宋永清	十年劳梦寐，人事转参差。且守潘生拙，何妨邴氏卑。青山天外色，白发故园思。马首云生满，阿猴月上迟。
红毛楼【赤嵌楼】	宋永清	东西遥对海疆秋，高接云虚尺五楼。百户千窗迷野草，贺兰曾作万年谋。
茄藤社	宋永清	策马茄藤社，霜蹄破绿苔。亭亭横野树，漠漠拥沙堆。蛮女骑牛去，番童逐鹿来。圣朝恩泽阔，墨齿不为灾。
倒咯嘓夜雨	宋永清	寂寂荒村薄海滨，孤灯独影一征人。风飘番社三更雨，梦断京华十丈尘。半岭雾笼星月暗，一痕烟锁画图新。秋来每忆家园里，小艇渔蓑自采莼。
埤头店	宋永清	观音山过两三家，便是埤头小径斜。买卖浑沽村舍酒，往来常驾野牛车。社邻傀儡行人少，地接琉球去水赊。茅店荒鸡啼夜月，青灯只影滞天涯。
渡淡水溪	宋永清	淡水悠悠天尽头，东连傀儡徧荒丘。云迷树隐猿猴啸，鬼舞山深虎豹愁。野寺疏钟烟瘴路，黄沙白露泬寥秋。不知谈笑封侯者，冒险冲寒似我不。
番社	宋永清	百里长征山径纡，溪边竹里走番奴。蛮音杂沓闻鶗鴂，茅屋参差入画图。裸体威仪存幅布，缠头修饰喜生刍。有时客至呼兄弟，一笑频斟打喇酥。
番社夜赋	宋永清	竹影萧萧夜色寒，风翻宿鸟折霜翰。中原佳气凭栏望，海外星文倚剑看。树映层峦云漠漠，桥通隔岸水漫漫。芙蓉且喜三冬盛，明日黄花如是观。
竹溪寺	宋永清	春来梅柳斗芳菲，散步清溪到翠微。盘石水藤迷野径，辞枝风叶拥禅扉。踏开觉路香生屐，振落天花色染衣。更上一层回首处，故山遥望寸心违。
搭楼社	宋永清	丰城孤剑短，触目不胜愁。斥卤黄沙地，寒风白鹭洲。野泉寒漱玉，海气静浮鸥。百里宵征早，黄昏到搭楼。
新署落成	宋永清	百里山城几代瓜，我来犹自少官衙。承宣何地藏公案，听断无从隐使车。茅屋几间开枳棘，竹帘四壁带烟霞。群山极目含佳气，春色晴光到万家。
节妇郑氏诗【挽郑烈妇】	宋永清	绣幕尘生破镜鸾，一朝春色已凋残。从容就义冰心苦，慷慨辞亲血泪干。渺渺幽魂随地下，萋萋衰草泣江千。百年今日干坤老，一夜西风俎豆寒。
过岗山	宋永清	大岗山过小岗山，万木苍苍一望间。四野遥团翠色迥，两峰高接白云闲。悬岩古洞藏金粟，怪石枯藤隐玉环。几欲登临艰步履，夕阳斜照水流湾。
过宁靖王墓	宋永清	刮地西风古墓门，马啼衰草感王孙。道傍密布桄榔树，竹里深藏番檨园。沧海无情流夜月，干坤有恨吊忠魂。深秋尚有啼鹃血，十里红花染泪痕。
过罗山有设县安营建兴学校之举书以纪事	宋永清	晓色寒侵露未晞，黄沙漠漠扑征衣。劳人几度图兴建，大地千年护翠微。丘壑欲开桃李径，□畴渐觉、稻梁肥。海邦形胜雄东顾，立马罗山□落晖。
兴建文庙恭记	宋永清	荷花十里地，喜建圣人居。泮壁流天际，圜桥架水渠。千秋陈俎豆，万国共车书。巍焕今伊始，英才自蔚如。
过冈山	宋永清	大岗山过小岗山，万木苍苍一望间。四野遥团翠色回，两峰高接白云闲。悬岩古洞藏金粟，怪石枯藤隐玉环。几欲登临艰步履，夕阳斜照水流湾。
踏灾行	宋永清	自夏徂秋兮，旱魃为殃。泉涸烟生兮，海沸如汤。五谷已萎兮，不舞商羊。桑林输诚兮，四野张皇。终日劳劳兮，步祷上方。携老扶幼兮，百里相将。层峦共望兮，风伯无良。浩浩皇天兮，不我之伤。连年抗旱兮，民何所藏。哀哀穷黎兮，家无稻粮。务穑劝分兮，犹藉官仓。乞籴邻邑兮，幸歌太康。荒政十二兮，务去欃枪。实余凉德致此兮，敢怨彼苍。
东瀛秋夜即事	官连娣	海云生极浦，山月照边城。侍坐清宵永，时闻画角声。
杏花	官连娣	兰干围十二，红杏放晴春。绛脸凝脂滑，朱唇露粉匀。村藏沽酒路，巷有卖花人。笑煞狂蜂蝶，纷纷逐后尘。
倚楼眺望	官连娣	妆罢珠帘卷，窗开万象浓。楼前两三树，树外三两峰。山光笼树色，翠黛浓如墨。万紫间千红，春风度水国。花开知春至，花落知春归。众芳竞烂漫，蚨蝶弄花飞。露醉海棠丝，风摇杨柳絮。一鸟舞帘间，啼破幽绿处。
晓起	官连娣	东风纔到画楼西，翠迫纱窗影欲迷。梦破海天红袖冷，绿杨枝上晓莺啼。
己丑（1829）九日登黄泥岭望海【九日登黄泥岭】	屠文照	与客凭临望翠涛，黄泥偏说是登高。虽无海雁衔书至，尚有风鸢结阵镳。短发伤秋还落帽，异乡过节漫题糕。沿山寻遍茱萸少，且把篱花送浊醪。
初旭时见玉山	屠文照	晓起望晴空，遥见白山列。照眼吐虹光，明知不是雪。有意看此山，偏偏此峰失。相隔百里间，隐现总难必。
龟山屿歌	屠文照	台阳北路三貂艰，转行东下临深湾。忽逢海岛如屏环，孤峰耸立苍石顽。询之父老名龟山，招同舟子相跻攀。果然形色龟一般，四足绵亘千波间。首尾崚嶒苔藓斑，天公厌若坚甲擐。霹雳一声流血殷，惊走生番驰无还。吁嗟乎，甲虫三百汝为长，水族之中巨灵掌。不期石头宛肖像，波涛掀天风鼓荡。渔舟到此难下网，但见奔腾万马响。狂澜回潭深万丈，飘泊海艘如鱼鮝。向闻樵采有人上，虎穴幽深作蝄蜽。五总十朋常来往，气吞鲸浪呼吸爽。蛟龙过此敢纵放，鼋鼍同类但瞻仰。年年滋生如卵养，变化无穷神通广。又闻每岁临中秋，当空皓魄月夜幽。花啼文角蹲犀牛，此山挟之海面浮。两角分开水不流，双目如珠夜光投。忽作海市飞蜃楼，风波顷刻翻不休。我今橐笔来高游，鳄鱼何用韩公谋。制伏神怪如楚囚，生民乐利沧海收。
题吴希周百蝶图	巫宜福	滕泰王图画谢家诗，一种风流一段痴。不是钟情偏爱蝶，羡他占尽好花枝。
竹溪寺	张以仁	到此绝尘机，山光霭翠微。通幽泉自曲，悟静鸟将归。昙气空中合，禅心物外依。何当襟带绿，掩映竹成围。
秋月游海会寺	张以仁	黄花黄叶逼深秋，出郭来从野寺游。抖擞征衣还未了，一声清磬度林邱。密竹深林旧馆娃，霸图空后现袈裟。只今一片禅心月，曾照当年舞袖家。
娘娇潮声【琅峤潮声】	张士箱	娘娇耸出碧云空，俯撼流波势更雄。日影随潮寒欲曙，松声卧海午生风。依稀雪涌浮天外，恍惚雷轰入耳中。自是圣朝恩泽溥，河清共庆九州同。
节妇郑氏诗【挽郑烈妇】	张士箱	慷慨捐躯易，从容全节难。不为忠义胆，偏作女流肝。明镜悲秋尽，幽云拂雨寒。风谣传海内，千古尚相看。
台湾八咏	张宏	激荡飞流白似银，苍茫烟树绝纤尘。舟横两岸楼相对，风正孤帆月一轮。远近行人争渡口，东西归鸟歇鲲身。城头吹角音偏异，还听猿啼酸更辛。
台湾八咏	张宏	渔舟杂沓傍沙汀，灯影参差照北冥。旷野但看光烨烨，远山能辨色青青。天边荡漾非关月，水际熹微似落星。到晓尚余红惨淡，莫疑宵烛放宫庭。
台湾八咏	张宏	风和春暖水流汤，鹿耳雄开天一方。疾卷沙堤成白练，横冲古岸作潢洋。扬帆伐鼓争先进，撒网拖鱼自列行。过客纷纷皆冒险，利名牵惹到岩疆。
台湾八咏	张宏	鸡笼岩壑各争妍，雪积光摇庾岭然。日映鳞鳞铺玉屑，鸦飞点点拂云笺。参差石面千层白，高下林梢一抹烟。清兴此时已不浅，何须秋夜月流天。
台湾八咏	张宏	云收雾卷水漫漫，天末曈曨渐吐丹。销铄千条穿白浪，琉璃万顷涌金盘。荧光波撼难成片，赤沫鱼□可作团。莫道扶桑相隔远，升沉明晦得同观。
台湾八咏	张宏	夕阳摇曳紫金沙，西屿含霞景色奢。彷佛浓林成火树，依稀清涧龙蛇。光拖陌上如横锦，影射天边似散花。遥望飞鸦疑杜宇，顿教万物尽生华。
台湾八咏	张宏	谩言游赏四难并，涛听斐亭接远声。车马飞奔连夜发，蛟龙出窟带山倾。潮平犹作松林吼。风净还疑草木兵。喧聒此时殊不已，轰轰岂止一牛鸣。
台湾八咏	张宏	乘兴登台望四隅，海天莫可定嬴输。黄云浩淼离还合，苍霭微茫有若无。楼市结来成幻景，团圞涌出映方壶。渔人罢钓沙滩上，换酒归时招复呼。
节妇郑氏诗【挽郑烈妇】	张师文	欲图相见在幽冥，月暗风摧痛雉经。女子一生斯不愧，丈夫千载有余馨。全归节烈还天地，留取光辉照户庭。从此贞魂长聚首，寂寥灯火伴沧溟。
春郊即事	张从政	独上高原去，怀开眼界空。傍溪余竹翠，隔岸见桃红。草发春前雨，马嘶柳外风。双柑与斗酒，逸兴谁能同。
秋登城楼	张从政	草舍多寥寂，心孤易感秋。岸遥枫欲老，江外雨初收。砧向夕阳急，鸦依古树投。情深王粲赋，日暮独登楼。
元宵菊	张应渭	百卉争妍岁已新，秋容点缀最宜人。飧英绛县颜如赭，载酒柴桑日正新。好与炎时同炙手，故将冷艳压寒津。灯宵无限衔杯兴，篱畔黄花也醉春。
赠陈握卿己巳（1809）年董修南社文昌阁	张文雅	奎楼仍旧制，补葺复巍然。振起文光见，重修斗气联。才真能济美，事实可光前。遥踵先人步，端资此象贤。
挽宁靖王	张方高	欲挽狂澜愧弗胜，孤忠百折有谁朋。酬恩一缕江天晓，脱迹两间箕尾乘。不污汗青辜皦日，弥坚贞白谢高陵。春秋大义昭今古，芳草萋萋气厉棱。
蛛网	张朝清	密结层层网，檐垂乞巧蛛。丝纶藏满腹，经纬蕴全躯。白地回文锦，先天太极图。夜深仙露滴，缕缕缀明珠。
梦灯	张朝清	一灯明更灭，几点扑流萤。披卷书凝绿，分辉色闪青。燃来应照佛，聚处忽疑星。不肯因人热，秋光冷画屏。
惠献贝子功德诗八章寄呈德济齐制府并序，八首之一	张湄	宗臣庙算定岩疆，奕世盟勋带砺长。黄石书精余枕秘，青油幕远即戎行。天家枝干标英早，阃外韬钤决策良。受命专征谁得似，东山零雨古錡斨。
惠献贝子功德诗八章寄呈德济齐制府并序，八首之二	张湄	横海将军下濑船，轻飞迅度讶从天。鲸鲵尽扫波方静，蔓草难图势更延。直许奋身先士卒，可堪带甲满山川。闻声便慰云霓望，况复王师出万全。
惠献贝子功德诗八章寄呈德济齐制府并序，八首之三	张湄	惠泽仁风却战氛，恩怀挟纩遍三军。梯云冷辟荆榛路，渡水宵乘鹅鹜群。疾苦再三亲慰问，箪醪取次爱平分。丈人正协师中吉，马首讴歌到处闻。
惠献贝子功德诗八章寄呈德济齐制府并序，八首之四	张湄	劳瘁年年短后衣，营门柳色几依微。婴城屹立邱山重，传箭齐惊霹雳飞。七省藩篱争海口，三家苞蘗陨霜威。南天夜报平安火，大将功成鬓欲稀。
惠献贝子功德诗八章寄呈德济齐制府并序，八首之五	张湄	计日班师颂止戈，乘箕忽地白云窝。大星落处光芒在，群马悲余涕泗多。但有图书遗败橐，空烦士女致虞歌。江山不改民完聚，忍见萧然丹旐过。
惠献贝子功德诗八章寄呈德济齐制府并序，八首之六	张湄	餐风沐雨竭绸缪，掩胳埋胔德意周。半壁已成磐石固，一言不及子孙谋。帝深震悼思元佐，礼备荣哀答壮猷。曾为羊公同罢市，丰碑积泪岘山头。
惠献贝子功德诗八章寄呈德济齐制府并序，八首之七	张湄	巍峨庙貌耸高旻，鸟革翬飞藻采陈。漠漠云烟凝肸蠁，丸丸松柏历冬春。维新竞铸黄金像，感旧犹存白发民。往日指麾旄钺处，山巅水涘肃迎神。
惠献贝子功德诗八章寄呈德济齐制府并序，八首之八	张湄	紫泥书札凤鸾驰，诏予贤良再立祠。海国瞻依同怙冒，瑶林郁积发孙枝。香升俎豆烝尝远，节制东南棨戟移。我亦州民叨厦庇，咏恩聊继瓠蒲诗。
台湾杂感，四首之二	张湄	干头真听草鸡鸣，石上流言谶早成。七郡逋囚充臂扌有，三江战舰剧纵横。火飞龙碽红毛尽，颷涌羊山白下惊。劫运不曾逾甲子，俄看东海腐长鲸。
台湾杂感，四首之三	张湄	青油红斾拥风云，阃外专征兕甲军。穷岛降帆争献玺，尚方御锦远褒勲。干坤何处存华发，妾媵偏能伴旅坟。金碗不随淋雨出，一杯蛮土野花熏。
台湾杂感，四首之四	张湄	牖户谁怀阴雨思，春华忽谢刺桐枝。无端鸭母狂称帝，直为豨群怒誓师。潮长海亹频得力，晛消冰雪未移时。山头碧血成陈迹，酾酒还登五将祠。
喜雨有作	张湄	龙潭一勺水，散作四郊雨。雷声殷海天，冯夷助伐鼓。良苗浡然兴，生意各栩栩。累月忧心焚，望云首恒举。念彼陇上氓，沾涂愿作苦。赤日灼秧针，泣视龟圻土。妇子相睢盱，辍耕待官府。官不为请命，曷以称众父。飞牒投神宫，藉达天帝所。步祷初归来，盆翻雨如许。甘澍绿盈畴，积水可浮牯。我将共番黎，欢歌醉其侣。
长歌送吴山辉还浙	张湄	十年游迹半海内，山高泽大目匪夷。未知涨海以外更何物，梦飞不到身亲之。君也岂浪游，吾宁为饥驱。自开辟以来，环瀛绝岛居人稀。章步未经，禹迹所遗。蛟龙云霁于此晦塞而虫夒蚭。吾与君，奚以驾鲎帆。乘鹏风，历水程，十有一更而南为。即今海涛长吼秋宵迟，枕上洊雷生客思。虽然斯地不霜雪，奈何盈颠白发惨淡偏如丝。朝来手君录别句，羁愁离绪不可支。君行有日先我驰，我则谁为苦絷维。曰归不得归，擥袂相咨嗟。且复进君酒，酒酣赠以诗。重洋四望皆渺弥，慎勿轻潮狎浪矜吴儿。忠信波涛纵易涉，愿君且待水天如鉴，月静风恬时。
九日集郡斋四合亭赠钱道源太守	张湄	把酒题糕兴未孤，仙亭四合燕清娱。黄花旧里亲朋远，碧海西风节物殊。昼永庭墀秋一鹤，年丰歌颂野多稌。登高健足应犹昔，醉上榕梁不索扶。
辛酉（1741）除夕	张湄	庭芳会四时，梅菊欣杂置。更有小桃萼，天然缀阶砌。风光与昔殊，兹夕情不异。海静宵逾长，世远身若弃。吟椒事如何，孤屿守残岁，灯前儿女樽，惝恍入梦寐。
水沙连	张湄	团团孤屿水中央，稻熟浮田吠蛤凉。烟火渡头移蟒甲，青山环映白波光。
剑潭	张湄	空明潭影月溶溶，向夜寒随剑气冲。三尺枯蛟抱树死，祇余秋水绕加冬。
劝农答赠何尚敏总戎	张湄	郊垧小队逐元戎，碧水青畴曲曲通。昨夜诗来灯影下，新凉人出雨声中。民依土物原知爱，宦迹天涯不易同。一笑看君挥羽扇，风流犹是旧文雄。
游海会寺次楸村韵，二首之一【劝农归路经海会寺次韵】	张湄	山郭雨初霁，招提忽入来。寒云流梵韵，湿翠上莲台。钵为投诗满，扉缘憩客开。催耕余好鸟，人静语林隈。
游海会寺次楸村韵，二首之二【劝农归路经海会寺次韵】	张湄	野趣自清旷，丰年情不同。泉新茶碗碧，火宿石垆红。眺海三层阁，栽花半亩宫。息心尘外赏，远屿夕烟空。
秋海棠和秦兰谷	张湄	阑干几曲雨苔侵，色效川红苦不禁。坠叶罢飞空砌冷，流萤微度古墙阴。娇柔自惜伤秋骨，黯淡谁知怯露心。若问断肠当日事，粉痕和泪尚涔涔。
七夕范松浦郡守邀饮榕桥下书楸村给谏即席赋绝句余与同人既走笔和之复成一律仍用原韵	张湄	莎厅风露洒新秋，高跨榕梁豁远眸。绿水不波凉樾美，青云得路亘虹修。天涯樽酒星同聚，月地车帷夕共游。三匝巢林余倦翮，无烦乌鹊到桥头。
香烟与兰谷同赋	张湄	宝鸭金猊气郁纷，畹兰清味静中闻。临风细仿双钩篆，伴月浓歊一穗云。旖旎向空横岫影，温黁余蔼映帘纹。十年画省依荀座，记否朝衫侍女熏。
秋夕，二首之一	张湄	向夕生西风，一雨洗残暑。横眠古竹床，家远梦亦阻。蕉影入户凉，秋镫照蛩语。
秋夕，二首之二	张湄	沧波催白头，作客老未惯。酒醒海月低，庭虚曙星粲。夜夜五更初，角声似孤雁。
秋雨吟	张湄	秋雨淫淫不可止，阶前积潦产蛙子。海声吼入乡梦中，错认钱唐夜潮起。土花延碧上我床，萤飞深竹寒无光。风生葛衣旅鬓白，漏鼓不鸣凄永夕。挑灯坐听勿复愁，夏时一滴琼膏流。
积雨书怀	张湄	吹浪鲸鱼匝地雷，门扃碧水藓花堆。情缘一雨分忧喜，信隔重溟罢往来。虫韵入窗秋烛冷，漏痕侵枕古墙頺。披襟中夜听残溜，小篆铜炉自拨灰。
咏芭蕉	张湄	无妨修竹共闲居，亚字墙头午荫余。白日冷随麾扇尽，绿天浓映写经初。雨窗搅梦千重响，秋馆缄愁一束书。多事诗人留画本，偏宜雪后着萧疏。
病枕	张湄	骚屑竹窗雨，残篝依病身。魂清余远思，室静有微呻。土药焉知性，秋宵不向晨。绝怜人境外，舆仆是吾亲。
病起邀书楸村给谏蒋师垣上舍同过海粟轩观剧即次见怀原韵	张湄	寥泬晴空海外天，清斋兰菊共幽妍。身辞故国输秋燕，病入西风感暮蝉。对酒那知蛮曲误，逢场肯厌烛花偏。黄茆屋底宵如岁，愿废先生半枕眠。
小春纪梦	张湄	暖风十月拂蕉衫，花底摊书屋似龛。绝域光阴轻过客，匡床魂梦事幽探。琴鸣磵户泉声古，日照山楼木叶酣。省识游踪犹在世，白头应着旧烟岚。
僧石峰和余游海会寺诗复呈一律依韵答之【再过海会寺次韵】	张湄	知时好雨洒芳田，闲试僧庐洗钵泉。一派海潮空外响，满怀冰雪句中传。云生树杪钟楼晚，鸟步花阴石径妍。笠屐何当随野衲，秋风归旆独悠然。
北巡纪行，四首之一	张湄	地高风稍劲，晨发凛如秋。海气山头雾，番居竹里楼。衣冠移裸俗，耄稚并嬉游。岁晚闲村落，青畦豆叶稠。
北巡纪行，四首之二	张湄	輶轩临北鄙，问俗首诸罗。彩帨迎舆舞，红裳蹋臂歌。野芳增髻饰，官酒恣颜酡。怀葛今何远，淳风此地多。
北巡纪行，四首之三	张湄	糗饵充庭实，盘匜列马前。双螺秀花竹，半线画山川。月静吹箫社，凉生被毳天。严更休太急，土窟几家眠。
北巡纪行，四首之四	张湄	大甲东西路，滩声不忍听。雪涛天际白，雨岫晚来青。累卵深溪石，编茆远戍亭。谁非行役者，辛苦独番丁。
茅港道中	张湄	持节番寮往复还，海声溪韵共潺湲。红蕉径里居人少，紫蔗田边牧竖闲。小队駸駸投野宿，前旌冉冉渡沙湾。夕晖澹着倪黄笔，一抹平林数尺山。
和喝能上人长至韵	张湄	六管飞灰动一阳，宵分未减昼阴长。丛篁鸟语官斋静，小榻棋声佛火香。域外远游频改岁，镜中新鬓遽成霜。巳公茅屋吟诗处，早有梅花映水光。
楸村惠鸽卵戏赋短句为谢，二首之一	张湄	盘写晶丸转未停，弘成吞处石光荧。何如插羽凌风去，碧落新晴听远铃。
楸村惠鸽卵戏赋短句为谢，二首之二	张湄	日日开笼放雪衣，海天难得寄书归。祇教早脱将雏苦，化作诗肠白凤飞。
祀灶词	张湄	海风刁骚西日暝，爆竹满城独客警。送神何归云上天，云车飚马相腾骞。胶牙饧果臈尾酎，饮食媚神术不售。居高听卑天耳聪，灶君有言长落后，安用黄羊致暴富。
壬戌（1742）除夕	张湄	一枝残烛对羁人，绝徼山川去国身。多历岁时知已老，强同樽酒孰为亲。椒花远梦红炉会，蕙草闲庭碧海春。天与离怀博诗趣，朝衫脱尽六街尘。
癸亥（1743）元日试笔	张湄	又从海国度王正，物态熙荣协气生。隔岁梅花香笔格，先春小雨拂帘旌。闭门索句无多事，把酒听莺第一声。雨载萧闲尘俗外，可知懒癖是天成。
海滨	张湄	海滨槎客旧吟曹，领略春风上绣袍。佳色一帘花掩蔼，孤踪万里水周遭。未除言语频焚藁，岂有英雄惯捉刀。客里流年容易度，手持汉节尚余旄。
读蔺相如传书其后，二首之一	张湄	一堂缶瑟愿交陈，取樽前血洒尘。廷吒强秦浑不惧，引车时复避同人。
读蔺相如传书其后，二首之二	张湄	等闲嫌怨且全拋，两虎何堪共怒哮。举国无心完赵璧，祇疑廉蔺是私交。
立春夜记得，四首之一	张湄	东风花市远移轮，十度京华探蚤春。记得城南闲女伴，连宵挝鼓恼比邻。
立春夜记得，四首之二	张湄	潮鸡齐唱二更初，竹影空斋自校书。记得传柑春燕散，玻璃灯里看红鱼。
立春夜记得，四首之三	张湄	佛桑庭下露盈盈，旧梦难追隔水程。记得踏歌人静后，油窗坐听斗牌声。
立春夜记得，四首之四	张湄	胆瓶清供一枝梅，新月如珪照客杯。记得彩旛头上卸，粉香轻逐落英来。
上元前二夕范松浦太守招饮郡署即席有作	张湄	佳饰传柑胜事多，双榕桥下粲星河。纔逢瑞雨如珠洒，却讶仙槎犯斗过。彩耀银旛春不夜，光连贝阙海无波。黄堂一夕琴丝动，万井同赓麦秀歌。
次夕刘省斋观察招集澄台叠韵	张湄	霁后华灯较月多，环台澄景象银河。十千酒美难辞醉，三五宵良肯放过。海国鱼龙争曝采，春田雨露尽涵波。藉君阁上青藜焰，来照当筵击节歌。
上元夕同书给谏饮使署再叠韵	张湄	双持使节阅时多，星斗同躔不隔河。饮伴那须篱外索，灯辉可但壁间过。吟春好句分红纸，卜夜深杯卷白波。今夕故园无梦到，天涯随处有笙歌。
十六夜郝祁公方乐只两司马杨御章邹羲章两明府复招集郡署三叠前韵	张湄	琼台壁月曙光多，彷佛群真会绛河。客未及瓜姑且住，游当秉烛愿重过。百年乔木留棠荫，五夜华裾映酒波。要识阳春今有脚，蛮童骑竹唱新歌。
二十一夜何尚敏总戎刘省斋观察暨文武诸君同集使署四叠前韵	张湄	宦辙休夸涉历多，一经观海藐江河。茫茫大地东南满，落落同人旦晚过。花趁暖风春有信，酒盈衰面老回波。漏迟烛他乡夜，怕听艰难行路歌。
何总戎署燕集五叠前韵	张湄	儒将胸中斗宿多，洗兵旧雨挽天河。高城四面容春入，晚角双吹喜客过。座有麒麘堪写照，川无蛟鳄久恬波。裘轻带缓风流甚，细柳旌门奏雅歌。
荅书楸村病怀六叠前韵	张湄	叠浪层岩相间多，梦归不独阻关河。思家念虑劳安顿，习静工夫易错过。蕙叶生烟笼药鼎，梅花和月落帘波。老来陶写惟丝竹，莫负王灵珑子夜歌。
楸村送苹果赋谢，二首之一	张湄	重里筠笼寄海南，寺闻未减树头甘。年时最解相如渴，玉手搓香酒半酣。
楸村送苹果赋谢，二首之二	张湄	百果璘王扁菜市东，苹浦女颜色似唇红。上方仙品三年别，今夜清芬入梦中。
留别书楸村给谏及在台诸同人即次原韵	张湄	如水臣心到处清，图书归载海航轻。迹留鸿雪三年过，韵叶埙箎一气鸣。送客自崖谁不返，离杯入手我先行。白波赤嵌斜阳渡，回首苍茫无限情。
再泊澎湖	张湄	横风北来阻归棹，海水起立鱼龙啸。澎湖浮屿出云涛，留我重宿来时。一过再过岂所期，人生去住殊难料。六代山川江以南，峰堪结屋矶堪钓。欲置闲身入画图，如箭风帆虚远眺。此处青天沦白波，鲸眼摇光日无曜。稀微烟火几渔家，寸树不生人罕到。前年寄碇西屿头，旱气虫虫沙石燥。今年复此枕潮声，墨云颓颓风雨暴。往来行路只艰难，我实不德躬自悼。万里君亲旅梦残，水禽格磔啼神庙。明朝天意复何若，霁月忽从舷际照。孱躯纵便得生还，一夜惊愁发为皓。
海上柬寄台阳诸友	张湄	信宿澎湖岛，新晴趣放船。七更针尾路，一碧浪中天。往迹俄成梦，归期此尚悬。黯然余别意，东望渺云烟。
澄台	张湄	澄台上下树婆娑，满目残阳动碧波。天水无垠同一气，风帆如叶岛如螺。
榕梁	张湄	绿莎厅后影扶疏，龙卧虹垂曲更舒。若比渔梁临水次，未妨缘木一求鱼。
斐亭	张湄	留得清风动去思，千竿潇碧影猗猗。何人呼起文同笔，有斐亭前画卫诗。
海会寺	张湄	歌罢蛮腔易梵腔，层楼烟际晚钟撞。吟诗赌弈人稀到，闲煞孤寒白菊窗。
魁斗山	张湄	近接宫墙数仞高，星光磊磊起文豪。问名已列魁三象，分派应如海一鳌。
七鲲身	张湄	鬐翼连翩振地垠，风抟水击势难驯。鹏图孰是南溟好，愿尔长安徙海身。
澎湖	张湄	三十六屿如排衙，渔舍参差烟火赊。塞里风多异南北，莫教海客误停槎。
海道	张湄	七更针路指澎湖，秘本流传近有无。此地未须论道里，风生八面往来殊。
蒙面	张湄	香车碧怀厌纷纭，扌壅盖微行拟鄂君。一队新妆相掩映，红□叶底避斜曛。
槟榔	张湄	睚眦小忿久难忘，牙角频争雀鼠伤。一抹腮红还旧好，解纷惟有送槟榔。
骑犊	张湄	金勒笼头锦辔纡，追风犊子抵神驹。晴郊鞭影摇山绿，写出函关老子图。
衣服	张湄	凤头龙尾好衣裾，锦绣偏诸谢不如。若使贾生来此地，未知流涕更何如。
禾间	张湄	流珠炊玉食维艰，终岁勤劬敢务闲。生计只知依稼穑，一枝栖息号禾间。
番俗，六首之一	张湄	包练衣衫最丽都，换年风景野花敷。金藤耀首新妆裹，答答偏宜宾也珠。
制酒	张湄	□□□□□□□，□□□□□□□。玉蛆满瓮新醅熟，滴滴流芬齿颊中。
衣服	张湄	乌衣渐易裸人风，尺布为褌犊鼻同。可但鹿胎花簇簇，达戈纹锦手裁工。
穿耳	张湄	垂肩粉耳大如盘，贯竹填螺取次宽。ㄚ角髻边风不定，翩羽五色斗鸡翰。
牵手	张湄	定情虽假白螺钱，麻达歌谐礼数捐。几处社寮清月夜，鼻箫吹彻手随牵。
赘婿	张湄	瓜瓞移根自剪劖，家家秦赘俗同谙。再传尽使孙忘祖，有赚惟知女胜男。
布床	张湄	一枕鼾齁树杪眠，从来木处不曾颠。此中风味人知少，蝴蝶南柯梦竟全。
浴儿	张湄	浴川女伴不知寒，绿水鸬鹚雪影翻。见说生雏纔堕地，波池堪作浴儿盘。
放手	张湄	反目还将放手称，牵手挈酒痛交惩。何如白首期偕老，高筏迎归耀彩缯。
捕鹿	张湄	出草东郊径路深，枝头鸟语最关心。几声啁唽宛如诉，不似黄鹂俱好音。
捕鱼	张湄	抵须设网与操舟，撑突清溪截上流。发发游鱼齐入手，筠笼顷刻百千头。
渡水	张湄	攀枝已讶众猱升，渡水惊牵百丈藤。真见飞行都绝迹，西京那数戏橦緪。
赏番	张湄	领悬文石间雕螺，连臂唉噫踏地歌。簇锦围中看赐酒，累觞未觉醉颜酡。
黄梨	张湄	毛羽丰茸皮甲皴，阿谁截得凤凰身。番梨纵得称名好，何似中原大谷珍。
刺竹	张湄	干霄刺竹易聚生，渭水淇园未较盈。千亩侯封未足贵，赖君海表立长城。
含羞草	张湄	草木多情似有之，叶憎人触避人嗤。也知指佞曾无补，试问含羞却为谁。
阙显【阙显】	张湄	福台新咏萃群英，调绝音希孰继声。□□□□□□□，□□□□□□□。
金瓜茄	张湄	不是东陵种，篱间别弄辉。冰纨澄夏簟，黄绢剪秋衣。承露鹅儿嫩，迎风杏子肥。依稀明月下，疑自凤池归。
观音竹	张湄	趺坐伽陀石，清筠自古今。虚中成净业，劲节印禅心。绿染菩提果，声含檐卜林。半规新月上，妙义正堪寻。
七弦草	张湄	琐窗闲静影蹁跹，绕砌亭亭发七弦。高下有情娇映月，浅深着色嫩含烟。乍经新雨银丝润，旋挹微风翠带鲜。最喜秋来红结绶，一尊相对韵悠然。
巡台诗	张湄	少寒多暖不霜天，木叶长青花久妍。真个四时皆似夏，荷花度腊菊迎年。
台湾八咏	张琮	片片波光簇似银，安平西去净无尘。帆飞斜照云千叠，月涌寒潮镜一轮。戍士操舟忙大井，渔人晒网出昆身。同游海外雍熙世，冰蘗休忘帝力辛。
台湾八咏	张琮	台阳胜概数沙汀，极目烟波夜未冥。岸岸渔舟依浅碧，层层灯火映遥青。光分鹿耳重门燧，影倒沧洲满地星。幕府无劳巡羽骑，贡球久已奉王庭。
台湾八咏	张琮	鹿门春暖水汤汤，天为东宁锁一方。震耳雷轰潮过午，排山浪涌雪明洋。烟堤摇曳舟千个，沙港参差鹭几行。闻道钱鏐能射却，惭无半策展台疆。
台湾八咏	张琮	六出花飞花自妍，鸡笼烂熳越嫣然。千寻岩壑铺银练，半幅琉璃簇玉笺。宜与王猷供晚棹，漫劳苏武啮荒烟。风光闻说西山霁，此地风光别一天。
台湾八咏	张琮	唱罢天鸡夜尚漫，东溟先显一轮丹。恍如火齐烧沧海，可似明珠捧玉盘。魑魅渐消星散散，芙蓉初照影团团。从容升向中天去，万国山河仰大观。
台湾八咏	张琮	孤悬一岛锁汀沙，向晚晴霞景更奢。彩映寒波分紫气，光摇碧汉闪青蛇。神工炼石裁为锦，天女凌虚散作花。记得依稀何处是，赤城山畔月同华。
台湾八咏	张琮	一亭春色已难并，况有涛飞四壁声。辘辘音从空外渡，涓涓酒向座中倾。倾谈尽是烟波叟，折屐何妨草木兵。洗耳听来能破睡，恍疑天籁不时鸣。
台湾八咏	张琮	海上层台俯四隅，纵观观止百川输。波光耀日连天有，蜃气成楼到地无。泼眼昔曾吞梦泽，荡胸今更挹冰壶。微躯薄宦重洋隔，欲叩君恩仗吸呼。
澎湖暮春课士【与文石书院诸生】	张玺	星河岛屿此天同，浴咏春风共冠童。礼乐百年沾圣化，诵弦多士仰儒宗。珊瑚网下鲛人窟，蚌蛤珠胎夜月中。为语芸窗勤讲肄，菁莪乐育望无穷。
饯赠诸生赴台院试	张玺	清风绝徼靖边藩，盛典重优养士恩。鉴秉天南新扫榻，筵开海北欲倾樽。衣冠四十斯文寄，礼乐三千至道存。但愿鲲鹏腾渤海，敢言桃李尽公门。
郡北之南庄旧有古更路庄人侵占数十年适干隆己酉（1789）陈君握卿诣七庄为之清出时有争讼横逆百余事悉听其劝解众皆悦服陈君回郡七庄老幼送程十里	张维光	处己谦虚世莫京，南庄鼎重藉声名。一朝清理功非偶，数载欺凌气自平。旧典于今犹恪守，成规终古不纷更。芝兰气味熏人醉，莫解情缘送远程。
节妇郑氏诗【挽郑烈妇】	张缵绪	王郎传忽没，胡不叹生辰。缱绻辞亲戚，从容谢里邻。屏诸方寸气，续厥百年身。造物翻为累，花开减却春。
鹿耳门月夜	张若霳	孤月当轩回，清光万里明。澹帆依斗柄，疏竹上楸枰。笛里关山近，愁中节物更。渺然云缺处，遥见刺桐城。
雨中观潮	张若霳	沧溟水涨连天起，澎湃奔腾万马喧。声撼鲲身银浪转，光摇鹿耳玉山翻。萧条古木寒无色，淅沥长廊酒满尊。万壑千岩都不见，天涯风雨正黄昏。
澄台观海次巡宪六公韵	张若霳	耸立凭栏荡远眸，海天一碧望中收。鲸鱼潜伏三千浪，鹏鸟高搏九万秋。极目无情逢幻市，近山有意觅琼楼。会当上献安期枣，看取沧溟瑞色浮。
蝘蜓鸣	张若霳	暮潮初静月华生，秋草秋花放晚晴。一种破愁愁不断，空阶蝘蜓向人鸣。
揽清堂即事	张若霳	东阁爱宏敞，风生满院秋。云封苔砌润，花覆石床幽。倚醉攀霄汉，狂歌逼斗牛。更闻沧海啸，不用步琼楼。
鹿耳春潮次前观察高公韵	张若霳	春媚潮偏怒，兼天截地来。望迷乌鬼渡，幻作白龙堆。风劲千层立，门雄万古开。正疑缨失荡，旋起复旋回。
鸡笼积雪次前观察高公韵	张若霳	翠霭浑无色，凌虚绛雪横。空山寒雾集，茅屋冻鸡鸣。海窄银花合，天高玉柱清。丹崖缥缈外，素影傍人行。
鹿耳门对雨	张若霳	料峭新寒不自持，海滨风雨正丝丝。坐看凤尾涓涓静，卧送渔帆片片迟。云影逼人香篆暗，波痕堆户布帷垂。琴荒未有南熏谱，偷得身闲把一卮。
交枝莲	张若霳	产自污泥涅不缁，迎风承露号交枝。看他亦解相萦抱，底事依依在水湄。
咏鹤	张若雯	丹顶元裳雪作衣，千年华表尚怀归。尘寰众鸟新相伴，阆苑群仙旧所依。自禀天真还任性，谁知高尚独忘机。樊笼久困冲霄翼，何日凌空一奋飞。
行饭暮归口占	张若雯	晚风庭院飞檐鼠，湿露阶除泣草虫。行饭人归花畔立，俨然身在画图中。
赠陈握卿丁巳（1797）年改建南社文昌阁【陈茂才握卿改建文昌阁赋赠】	张青峰	城南奎阁半尘埃，百六年来复盛开。万丈文光齐北斗，千寻紫气贯三台。环山耸翠钟奇品，积水拖蓝育妙才。堪羡后昆能济美，先人曾此旧登台。
节妇郑氏诗【挽郑烈妇】	张駥	纔度春光年二十，绣帏便失鸳鸯偶。成仁祗在志能坚，取义从容名不朽。取义成仁乐自知，贪生惜死意何为。不存白发人间老，愿损红颜地下随。大慧早参仙女句，芳声倾动侍郎词。侍郎词赋本悠焉，仙女精神自蔼然。阿郑品同仙女并，嗟余才短鲰生更。强将斑管指中飞，共勒贞名传德行。
弥陀寺	张駥	参差摇竹影，胜地造香林。不觉尘方净，能生兴转深。佛坛着妙相，午磬响清音。佳境终难得，还同坐夕阴。
赠陈握卿丙寅（1806）年兴建魁星堂垣墙	张凤祥	特隆祀典羡开先，继美端须赖后贤。七点文星齐射斗，一枝彩笔独凌天。门墙何止观瞻壮，灵爽从教赫濯传。愧我无能堪附骥，空随瞻礼乐年年。
贺陈握卿长子嗣弟新婚	张凤祥	陈君则友本天真，早把元方续季伦。二十年来勤教养，而今恰好结朱陈。二郎潇洒佩琼琚，百两婚成三月余。孔雀屏前筵玳瑁，黄金帐里贮明珠。画堂萧鼓赓和气，龙烛辉双照德舆。萧史有郎玉为妇，不作家翁快亦如。君试听，庆佳妇，卜螽斯，一声声恭喜，多是为君功成承继耀门楣。
台湾七律，四首之一	彭夏琴	台湾绝域贡降笺，举族归朝尽内迁。历授尧封千载后，地开禹贡九州前。人民半与鱼龙杂，郡县全依岛屿偏。四十年来空倔强，至今始得罢楼船。
台湾七律，四首之二	彭夏琴	当年犀甲下扶余，衔璧谁怜轵道车。西市赭衣魂已渺，南朝紫盖事终虚。帆来日本通商近，邑改天兴置吏初。一自孙恩分战舰，烽烟边海几丘墟。
台湾七律，四首之三	彭夏琴	高华遗屿自隋朝，营垒依然识旧标。淡水鸡笼谁竟渡，飓风蜃市几全消。乘桴何意真浮海，叱石无能远驾桥。抽调可怜诸将士，不教辛苦说征辽。
台湾七律，四首之四	彭夏琴	穷岛军需飞檄催，蔗霜兼买鹿皮来。生番禳社三冬集，互市洋船六月开。浪峤山形随地尽，厦门风信逐潮回。荷兰故土非瓯脱，窥伺将毋隐祸胎。
盂兰竹枝词，十二首之一	彭廷选	祀典原来肃厉坛，民间禳醮祝平安。若云冤鬼须超度，何必森罗设判官。
盂兰竹枝词，十二首之二	彭廷选	七宝灯明结彩花，金身丈六曳袈裟。相传孝子方成佛，底事当年早出家。
盂兰竹枝词，十二首之三	彭廷选	遍召群神到海东，不知香火普天同。灵旗来往当神速，未必停洋待顺风。
盂兰竹枝词，十二首之四	彭廷选	大千世界纳须弥，广结因缘正及期。见说酆都城不闭，阴司也有纵囚时。
盂兰竹枝词，十二首之五	彭廷选	冥府缘何不赈灾，鬼犹饥饿亦堪哀。生前想必饕贪惯，又向人间乞食来。
盂兰竹枝词，十二首之六	彭廷选	宫阙金银火化时，蜃楼海市望迷离。纸钱也要飘洋用，惑得台风阵阵吹。
盂兰竹枝词，十二首之七	彭廷选	处处笙歌彻夜喧，香车宝马烂盈门。河灯万点飞星斗，应改中元作上元。
盂兰竹枝词，十二首之八	彭廷选	多少游魂苦海边，可能拯拔出深渊。迢迢欲赴春闺梦，内渡何人问便船。
盂兰竹枝词，十二首之九	彭廷选	有饛飧簋酒盈尊，享祀无须待子孙。好事解囊多信士，自家曾否报亲恩。
盂兰竹枝词，十二首之十	彭廷选	海角天涯误此身，疲癃残疾苦吟呻。年年添入龙华会，年半乌烟坠里人。
盂兰竹枝词，十二首之十一	彭廷选	金钱縻费万千偿，何不存留备救荒。生渡方为真普度，舍人渡鬼总茫茫。
盂兰竹枝词，十二首之十二	彭廷选	缁流羽士鼓钟鸣，角抵侏儒箫管声。功德由来施此辈，鬼神还是为苍生。
赠别	徐元	蹉跎岁月独支离，愁绪今朝欲上眉。海外已为三载客，囊中惟剩一瓢诗。安贫不用怜原宪，处约无求说项斯。但得百钱常挂杖，何劳仙子进琼卮。
东行阻风	徐孚远	拟将衰鬓寄东蒙，频月东风不得东。身世何堪常作客，飘摇难禁屡书空。携儿兼载黄牛妪，农作应追皂帽翁。稍待波平阳月后，一舫须放碧流中。
书怀	徐孚远	昔日衣冠今渺茫，岛居一纪又搴裳。移家不惜乡千里，种秫何嫌水一方。地理未经神禹画，医书应简华佗囊。余年从此游天外，知是刘郎是阮郎。
将耕东方感念维斗卧子怆然有作	徐孚远	荷锄东海复何言，回首亲交总泪痕。曩岁英华联研席，两君名姓各飞翻。何人为乞王琳首，自古难招屈子魂。独立苍茫无限恨，岫云归尽掩柴门。
陪宁靖集王愧两斋中	徐孚远	轩车夕过喜王孙，呼取黄衫共酒尊。入钓新鱼堪一饱，小斋明烛好深论。龙无云雨神何恃，剑落渊潭气自存。饮罢不须愁倒极，还期珍重在中原。
怀雪嵩【怀常雪嵩】，二首之一	徐孚远	海外之海迁人稀，家人散尽独居夷。估客叠来怀抱恶，小楼坐去岁华驰。
怀雪嵩【怀常雪嵩】，二首之二	徐孚远	夙昔嗟君心胆壮，鹰驱鸷击不相让。太分清浊保身疏，惠恕谴死仲翔放。
钓鱼歌寿王先生	徐孚远	王夫子，买舟钓鱼沧波里。水底珊瑚渐长成，山头白雪常如齿。一年垂钓又一年，隔绝尘埃心则喜。偶然钓得磻溪璜，再钓乃是陵阳鲤。放鱼归去养头角，待我济河呼苍兕。功成他日来相迎，指点三山千万里。
锄菜	徐孚远	久居此岛何为乎，恶溪之恶愚公愚。半亩稻田不可治，畦中种菜三百株。晨夕桔槔那得濡，沾块之雨昨宵下。叶里抽茎生意殊，烹菜沽酒卿自慰。西邻我友亦可呼，只今十载在泥涂。南云杳杳天路逋，我欲往从乏騊駼。
东宁咏	徐孚远	自从飘泊臻兹岛，历数飞蓬十八年。函谷谁占藏史气，汉家空叹子卿贤。土民衣服真如古，荒屿星河又一天。荷锄带笠安愚分，草木余生任所便。
陪饮赋怀	徐孚远	问余东向亦何为，屡与王侯泛酒卮。夙昔襟期空自许，于今行迹有谁知。年衰难入驱羊梦，衣敝常多扪虱时。明岁土膏应早发，好随陶亮共扶犁。
桃花	徐孚远	海山春色等闲来，朵朵还如人面开。千载避秦真此地，问君何必武陵回。
春柳	徐孚远	闲吟泽畔弄春晖，不见牵丝作絮飞。可是闽南真绝地，应无攀折送人归。
海居	徐孚远	三山渺渺水溅溅，日月衣冠又一天。不是六鳌相拄得，便流西极已多年。
春望	徐孚远	春光一去不重来，日日登山望九垓。岸虎水龙俱寂寞，高皇弓剑几时回。
怀章东生	徐孚远	愁云淡淡水瀜瀜，拟挂征帆到海东。乡梦迷离春树杳，天涯一别几时逢。
寿陈复甫参军【重九寿陈复甫参军】	徐孚远	世事方屯艰，经营赖上材。小心参帷幄，大力运昭回。入座香风满，怀人梁月催。笑言通梦寐，杯斝屡追陪。徐孺沈忧久，元龙爽气开。旅途虽偃蹇，高义感风雷。频有西园赏，无虞江夏灾。欣逢瑶海使，新自日边来。正值龙山会，兼陈戏马台。可令南极老，黄发倚邹枚。
挽张宫傅，三首之一	徐孚远	高秋风雨落荒城，伏枕遥传天柱倾。报汉未能邀匹雁，系胡空自有长缨。七年大节凌霄上，千载英灵俟海平。闻道阖门皆殉难，恰如归去赴蓬瀛。
挽张宫傅，三首之二	徐孚远	一棹苍烟北海滩，年来何意更弹冠。名从黄阁真无事，心在青云岂自安。帝子再开新霸府，诸侯皆擅旧登坛。不须更向君平卜，欲去应嗟道路难。
挽张宫傅，三首之三	徐孚远	昔日投竿避地来，缘公数启到金台。郊居成赋先相示，赌墅行游屡许陪。每挹新型知雅量，常征古事见清裁。一从门馆飘零后，欲放招辞愧不材。
送张宫保北伐	徐孚远	上宰挥金钺，还兵树赤旗。留闽纾胜略，入越会雄师。制阵龙蛇绕，应天雷雨垂。一戎扶日月，群帅奉盘匜。冒顿残方甚，淳维种欲衰。周时今大至，汉祚不中夷。赐剑深鸣跃，星精候指麾。两都须奠鼎，十乱待非罴。烟阁图形伟，殷廷作楫迟。独伤留滞客，落魄未能随。
南望	徐孚远	寂寞栖荒岛，依依望斗杓。群公犹百粤，法乘已三苗。虚伫金台彦，何时玉烛调。殷忧开圣主，会见奏云韶。
闻有	徐孚远	闻有穹炉使，方当来问津。衣冠他日异，名号一时新。伍员虽仇楚，王琳还入陈。不知高岭上，锡冢为何人。
东夷	徐孚远	东夷仍小丑，南仲已专征。部落哀刘石，崩奔怯楚荆。况闻蒙面众，皆有反戈情。一举清江汉，河难靖九京。
北马	徐孚远	北马千群至，兹丘仍寂然。晋师今不出，汉过古无先。闻有交绥约，何时多垒平。红旗空自播，未许劚龙泉。
即事	徐孚远	李牧真飞将，犹闻守赵边。此时常笑怯，破敌乃称贤。何假当三至，应思入九渊。奇勋成脱兔，羁客且高眠。
咏地瓜，二首之一	徐宗勉	薯蓣登场共有年，栗薪无用架中田。何曾守护劳王父，犹忆耘锄仰昔贤。交错禾麻皆唪唪，栽培根柢乃绵绵。剥菹绝胜烹瓠叶，应补农书第一篇。
咏地瓜，二首之二	徐宗勉	何堪薪桂米如珠，疐齕还留菜色无。篝满争如收黍稷，藤抽果尔敏蒲庐。翻匙雪共齑成粉，切玉香同笋入厨。风雨调和疆场辟，苍生长饱海东隅。
钟声摇暮天	徐宗干	不辨钟何处，声声欲暮天。舂容萧寺里，摇曳夕阳边。残响盘空际，余音绕树巅。樵风穿古径，渔火动江船。催上城头月，撞开橹背烟。黄昏无限意，千里客心悬。
鸡冠花七律，二首之一	徐宗干	斜斜整整遍幽蹊，一色名花肖木鸡。移向竹篱钻土早，种来茅店傍墙低。风摇四面秋还舞，露饱三更晓不啼。红紫缤纷争斗艳，日之夕矣小楼西。
鸡冠花七律，二首之二	徐宗干	斗草曾看疑雀弁，莳花有谱种鸡冠。叶零夜雨潇潇湿，顶向秋阳片片丹。碎锦丛中如聚鹬，群芳队里讶栖鸾。谈元窗外虽无语，绛帻依然报晓寒。
雁来红七律，二首之一	徐宗干	一幅红罗孰翦裁，高斋初见雁飞来。不分老少当阶种，直把珊瑚绕屋栽。有信恰随秋影到，无花也向夕阳开。惊寒莫谓江南早，依旧春风锦绣堆。
秋声八咏用杜公部秋兴八首韵	徐宗干	昨夜凉飙动远林，捣衣窗外气森森。临风净拭添泉水，对月低舂隔树阴。千里征人能入耳，三秋少妇早关心。虫鸣四壁浑如语，刀尺装绵付藁砧。
秋声八咏用杜公部秋兴八首韵	徐宗干	万里萧条日影斜，天涯怅望感霜华。边城上月惊秋雁，戍客思乡忆海槎。未断玉门新柳笛，迸传紫塞短芦笳。西风起处声声急，一夜征人泪眼花。
秋声八咏用杜公部秋兴八首韵	徐宗干	峰峦一抹衬秋晖，古木萧疏露翠微。猿抱悬崖千丈啸，鸦栖落叶半天飞。梵音泉石心思彻，诗境匡庐面目违。绝顶百围吟远籁，尚留红树带霜肥。
秋声八咏用杜公部秋兴八首韵	徐宗干	旅人江上罢弹棋，高枕潮声动客悲。怒若蒸雷鸣鼓起，快如奔马下坡时。长堤日暗飞沙猛，孤艇人忙系缆迟。看到广陵留胜迹，年年八月触秋思。
秋声八咏用杜公部秋兴八首韵	徐宗干	悠然送别楚江头，沙鸟咿哇水国秋。伴侣相依芦荻稳，呼鸣不为稻梁愁。畅游此际应添鹤，闲悟生涯寄一鸥。为有高人同狎处，围栏凭眺忆扬州。
秋声八咏用杜公部秋兴八首韵	徐宗干	蝉鸣黄叶半空山，写尽秋声入树间。月落疏桐深院静，烟迷垂柳小园关。幽怀触起移琴操，客梦惊残感鬓颜。羡尔居高声及远，煎茶清忆凤池班。
秋声八咏用杜公部秋兴八首韵	徐宗干	荷沼无烦灌溉功，莲残叶尚满池中。清思徐引如听雨，小柄轻摇不待风。翠葢几经秋露白，水亭一角夕阳红。陂塘潋滟鸥凫静，柔舻声声隐钓翁。
秋声八咏用杜公部秋兴八首韵	徐宗干	一望淮南路逦迤，梧桐秋色老山陂。疏阴滴雨悬珠颗，碎影敲风埽翠枝。客梦不如琴梦稳，雁声遥带漏声移。石栏闲坐诗成未，仙露今宵笔底垂。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	记得桃花洞口春，扁舟一棹渡迷津。壮怀也复同宗悫，亲作乘风破浪人。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	漠漠娲皇劫后灰，半生踪迹溷尘埃。临风错喜金堪拣，前路黄沙扑面来。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	一枕华胥梦半醒，颠风作势撼窗棂。锦鳞六六传芳讯，不是枯鱼总不腥。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	连朝细雨洒廉纤，滋味因风到舌尖。遥想神仙高会后，冰厨撒下水晶盐。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	蜀道当年辟五丁，遗金何处觅零星。近时牛后同薪桂，鼻观微闻百草馨。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	车载还须论斗量，烧经野火白于霜。蜗庐莫是藏螺女，一色人家牡砺墙。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	沿村霍霍听刀声，腕底银丝细切成。范甑海苔同一饱，秋风底事忆蒪羹。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	海底销沈不计年，支机谁复付张骞。郁林试与归舟载，一见还应拜米颠。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	五岳归来入梦频，鬓丝今是倦游身。凭栏一望山平远，青眼如逢蕴藉人。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	桃李公门尽向荣，芸窗灯火读书声。翘材便算甘棠树，底用千章夏木清。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	夕阳荒径荷锄归，尽日难逢白鹭飞。不信蓬莱方丈地，竟无田似老僧衣。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	岛屿遥传画角声，楼船威望靖长鲸。瀛洲夜夜平安火，雉堞都从众志成。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	斗酒双柑逸兴多，春风惯听鸟声和。自嗤叶令飞凫后，只有门前雀可罗。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	唐代乖厓令拔茶，春郊行处课桑麻。豳风一幅田家景，那见村农学种花。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	沅芷湘兰结素心，更从海上续题襟。使君旧已开三径，空谷朝朝望足音。
壬辰（1832）春仲来澎抚恤三阅月而蒇事公余阅蒋怿葊同年所辑澎湖续编有前刺史陈廷宪澎湖杂咏诗勉成和章即为怿葊同年志别	徐必观	金针未暇绣鸳鸯，巧妇为炊镇日忙。报道临渊先结网，更无人祀马头娘。
道光壬辰（1832）春仲周芸皋观察来澎抚恤蒙赐诗文集五种即用襄阳集春游杂兴八首韵赋呈，八首之一	徐必观	澎湖粒久不沾喉，致劳星轺海外游。地隔沧溟劳远涉，书成食货待重修。人如挟纩风逾暖，公为乘槎夜未休。入境关心问丰歉，停骖先上望烟楼。
道光壬辰（1832）春仲周芸皋观察来澎抚恤蒙赐诗文集五种即用襄阳集春游杂兴八首韵赋呈，八首之二	徐必观	岛屿潆洄旧辟荒，海滨无计课蚕桑。巨鱼跋浪成飞雨，退鷁翻风作骤凉。纳稼敢希成下熟，指囷难得遇多藏。深宵土锉寒无火，愁听篱边络纬娘。
道光壬辰（1832）春仲周芸皋观察来澎抚恤蒙赐诗文集五种即用襄阳集春游杂兴八首韵赋呈，八首之三	徐必观	范公忧乐寄安怀，小队朱旛幕府开。挂席三山蓬岛近，褰帷一路福星来。欢颜大庇翘材馆，善策先筹避债台。黍谷万家齐笑语，东风入律已阳回。
道光壬辰（1832）春仲周芸皋观察来澎抚恤蒙赐诗文集五种即用襄阳集春游杂兴八首韵赋呈，八首之四	徐必观	仓储十万发关中，伟绩今时富郑公。有米成珠资缓急，此心如秤慎初终。滥竽几辈逃南郭，感帨无人赋上宫。礼义果从衣食足，醇风今已四郊同。
道光壬辰（1832）春仲周芸皋观察来澎抚恤蒙赐诗文集五种即用襄阳集春游杂兴八首韵赋呈，八首之五	徐必观	福慧双修到凤池，柯亭刘井访遗碑。一瓻借读书藏策，三雅追欢酒满卮。画入云山师董巨，图成主客继张为。楸枰月下添清兴，不遣新霜染鬓丝。
道光壬辰（1832）春仲周芸皋观察来澎抚恤蒙赐诗文集五种即用襄阳集春游杂兴八首韵赋呈，八首之六	徐必观	五马曾临汉水滨，龚黄宦辙旧知津。高门共识登龙侣，远市都逢买犊人。桑影扶疏环四境，柝声周匝接三秦。文翁更有欢心处，义塾弦歌总是春。
道光壬辰（1832）春仲周芸皋观察来澎抚恤蒙赐诗文集五种即用襄阳集春游杂兴八首韵赋呈，八首之七	徐必观	高阳池馆旧编诗，粉璧笼纱系去思。绛节移来芳草渡，筱骖迎及菊花时。为听铁拍怀坡老，底用红牙付雪儿。有约看山庐阜近，春舟李委笛先吹。
道光壬辰（1832）春仲周芸皋观察来澎抚恤蒙赐诗文集五种即用襄阳集春游杂兴八首韵赋呈，八首之八	徐必观	仰瞻山斗快平生，卿月升华分外明。手版趋隅叨末座，口碑载道听歌声。文能训俗关经济，诗到名家本性情。法曲阳春知寡和，强调唇舌费吟成。
马将军歌	徐葵	朝呼鸭，暮呼鸭。鸭兴妖，贼擐甲。台湾城中将军守，台湾城头堕天狗。海水起立飞妖氛，将军开城挥三军。跳刀走戟何纷纷，十荡十决奔如云。何事城头鼓声死，守阵军为贼人使。将军守土关存亡，转战已无麾下士。白首亲兵也大成，短衣匹马相随行。贼人注矢弦不鸣，环呼将军是好人，我辈戒勿戕其生。将军闻言忽嗔喝，贼不我杀我岂活。急挥大成速突围，他日呼儿收我骨。拔刀自颈血洒空，以血涂玦玦尽红。手付大成成泣受，身僵直立横尸中。贼人咋指尽罗拜，是将军者真鬼雄。天兵迅扫欃枪奔，大成幸保将军门。郎君间关历战地，瞥见高冢嵬然存。将军义不葬贼手，敢道骨寒今已久。启土争看忽大惊，异事流传万人口。五十三日颜如生，昔日刀瘢痂结成。吁嗟乎，将军忠勇信无敌，将军英烈真如神。同时死难欧许马，将军事未闻朝野。大书特书不一书，以告采风入史者。
嘉庆丙寅（1806）小春余将内渡念台阳士民知方慕义此次守城剪寇之功备极劳苦临别感怀兼以志勖	庆保	三来海上听涛声，几度传烽彻夜惊。独出有时驱怒马，重围多恨失奔鲸。烟消岛屿初安市，雨洗郊原已罢兵。留语东瀛诸义士，艰难还赖尔干城。
旅夜书怀，二首之一	戴逊	我家远在白云乡，每动莼思路渺茫。旅夜帘疏筛月色，孤村树密冷秋光。愁多强半萦离恨，句险全因过激昂。蛩韵凄清风谡谡，听来几度断人肠。
旅夜书怀，二首之二	戴逊	萍寄他乡忆故居，关山迢递少双鱼。凄凉且酌消愁酒，困倦聊看却睡书。几度寒飙过榻冷，半轮秋月入窗虚。银灯独对谁知己，愤读离骚借起予。
诸罗北香湖见柳	方世泰	依旧长条踠地垂，行人系马自生悲。可怜已是将枯日，还向邮亭管别离。
诸罗署中夜坐占示义儿	方世泰	轻云如縠掩残晖，向晚凉风动葛衣。木叶渐凋霜未降，社钱纔敛燕初归。苦空禅早闻三昧，隐见星休问少微。客里无书成寂寞，流萤底事破窗飞。
镇安街有陋祠祀女神不名或曰赵姑也诗以志之	方世泰	飒飒天风吹古祠，溪烟不动柳成丝。一春微雨香灯暗，尽日无言宝帐垂。独鸟远飞芳草外，孤花刚谢夕阳时。精灵似尔复何恨，翠黛含颦尚怨谁。
家书	方世泰	月子弯弯照铁衣，辕门吹角早霜飞。可怜隔岁家书到，只问存亡不问归。
太平岩夜归	方文雄	酒醉诗成后，山钟迫晚归。岚烟千嶂隐，灯火万家微。放足随高下，忘机任坦巍。明朝如有意，相约莫相遗。
老来娇	方文雄	吐艳群芳里，奇姿异凡苗。朱颜临紫气，丹脸夺红标。态似鸡冠秀，体如马荇妖。虽无香馥味，老大转生娇。
刺竹	方文雄	参差抽紫翠，蓊郁自成林。解箨呈圆相，横枝挻棘心。节高尘不染，刺盛侮难侵。摇曳秋风里，潇潇满径阴。
冈山观虹初生	方文雄	山自青青水自白，忽然瞥见崖头赤。浑疑暮日映峰丹，回首初虹跨岫爀。地岛陆离方一纶，天衢绚烂经千尺。长空愿作彩桥悬，蹑入蟾宫追月魄。
赤嵌夕照	方达义	夕阳斜映赤嵌城，海国波恬一水平。岛上人家烟树里，苍痕绿影护雕甍。
鲫潭霁月	方达圣	霁月浮光照，龙潭夜气清。珠华涵止水，璧影濯流英。野阔群峰隐，波恬两岸平。渔灯红照处，短笛弄新声。
秋夜漫兴	方达圣	座间无客懒衔杯，曳杖阶前自往回。星拱素娥当碧落，叶随青女下苍苔。愁如篱菊迎秋发，心似炉香傍夜灰。赖有老庄常作伴，一回相对一悠哉。
吊殉节五妃墓	施世榜	珠沈芳草带余熏，玉碎空山锁乱云。匹妇但知生共枕，五妃仅见死同群。千秋节义谁无主，一代蛾眉独有君。回首可怜明季世，相臣事业不堪云。
冈山道中	施世榜	阴阴竹里隐啼乌，迢递冈山百里途。四顾昏林烟历乱，独怜疲马步踟蹰。溪桥崩后旋深浅，野店烧残乍有无。遥望南村何处是，徘徊歧路问樵夫。
晚渡安平	施世榜	别浦津头渡，轻舟漾晚风。波寒鸥出没，舵转岸西东。衡宇苍烟外，牛羊落照中。禽言花欲暮，云去岛俱空。平濑沙倾斗，危樯月系弓。剧怜沧海望，惆怅意何穷。
节妇郑氏诗【挽郑烈妇】	施世榜	纔见凤飞复失鸾，漫歌薤露为伤残。月明秋水霜天肃，风凛空山木叶干。千古香魂高蜀魄，一缣英烈胜吴干。须眉自昔存豪气，不道柔姿胆更寒。
靖台随军入鹿耳门	施世榜	僻峤潢池弄，王师待廓清。海门奔兕虎，沙岛靖鲵鲸。壁垒翘军肃，朝暾画戟明。霜飞金雀舫，水涨碧波缨。梐枑火荼列，铃钲鹅鹳成，峰头孤月落，帏帐正谈兵。
沧墅晚眺	施世榜	薄暮登楼眼，山前落日斜。晴云低海角，孤屿迥天涯。隐隐灵鼍鼓，迢迢逐浪槎。牧人歌犊背，凄切入秋笳。
克澎湖	施世纶	独承恩遇出征东，仰藉天威远建功。带甲横波摧窟宅，悬兵渡海列艨艟。烟消烽火千帆月，浪卷旌旗万里风。生夺湖山三十六，将军仍是旧英雄。
沧墅晚眺【沧野晚眺】	施世骠	薄暮登楼眺，山前落日斜。晴云低海角，孤屿回天涯。隐隐灵鼍鼓，迢迢逐浪槎。牧人歌犊背，凄切入秋笳。
望山庄，二首之一	施国义	几处花飞淡远天，夕阳芳草带晴烟。声声布谷催人急，野老荷锄归暮田。
望山庄，二首之二	施国义	历落村前一小亭，萧疏松竹映溪清。呼朋载酒乘凉好，静对闲鸥立晚汀。
螳斧	施士升	莫笑么么力，森然斧奋螳。剑同沙蟹拥，怒比水虫张。猛气琴先觉，雄心辙敢当。蝉边黄雀在，劝尔善刀藏。
蜂房五律	施士升	岁岁分房伙，添丁合贺蜂。生涯资蜜课，眷属聚花封。户墐秋冬月，衙随晓暮钟。芳邻通问讯，金使屡相逢。
地瓜行	施士升	葡萄绿乳西土贡，荔支丹实南州来。此瓜传闻出吕宋，地不爱宝呈奇材。有明末年通舶使，桶底缄藤什袭至。植溉初惊外域珍，蔓延反作中邦利。白花朱实盈郊原，田夫只解薯称番。岂知糗粮资甲货，唪唪可比蹲鸱蹲。海隅苍生艰稼穑，惟土爱物补硗瘠。不得更考范氏书，丰年穰穰满阡陌。
依仁晚道	施士安	踯躅开山路，傍昏未即安。柳疏斜影度，鸦老暮枝寒。客过云空驿，舟停棹一竿。草萋添晚翠，蝉伙沸晖残。征马后先逐，荒村烟火团。漫嗟风景暮，饶得水云宽。
东郊行	施士燝	行行傍阡陌，独立思躇蹰。四望云山阴，萧萧见里闾。羊牛各依群，寻草过荒墟。野田有遗穗，鸟雀饱其余。晚憩方塘岸，游心狎群鱼。鸳凫与白鹭，翩翩飞向余。落日荒郊外，竹树转萧疏。徐徐步月归，酌酒乐何如。
頳桐花	施士燝	嘉卉向荣日，翘翘百尺桐。阴浓金井北，蕊缀玉楼东。未绽离离乳，先攒六六丛。龙门看似霁，焦听净于穹。花茜三春暖，凤翻五色风。菶萋应待翽，梓椅谩夸同。
鹿耳门夜泊	施士膺	寂寞江干暮，长樯漾碧危。湖平宵气净，戍僻漏声迟。孤客停桡处，晴川独棹时。静观星斗阔，却笑水云私。一苇无涯系，双凫似我知。钟声峰外尽，数问夜何其。
壬辰（1832）春捧檄来澎随同芸皋观察查办抚恤蒙赐书画联扇赋诗申谢，二首之一	施模	福星载道海壖东，千里欣乘破浪风。地报偏灾移建节，士逢元礼仰宗工。种桑有术忠宣相，放赈因时富郑公。陋习革除施化导，从兹澎岛庆年丰。
壬辰（1832）春捧檄来澎随同芸皋观察查办抚恤蒙赐书画联扇赋诗申谢，二首之二	施模	文章经济达丹墀，鹭岛荆襄见措施。政为救荒筹积贮，心存爱物起疮痍。法书唐代双钩帖，佳话东山一曲棋。感谢春晖垂普照，向荣小草许呈诗。
随办赈务毕作长歌四十韵为蒋怿葊刺史志别	施模	潇湘云梦山水清，人杰地灵公诞生。幼习诗书趋庭训，沈潜经史掇科名。帝为苍生选廉敏，不重词臣重令尹。温陵自昔号冲繁，竹马欢迎称明允。伏沙雨牧岱江渔，含饴鼓腹歌乡闾。恺弟君子民父母，不宽不猛闻名誉。么么小寇扰边境，东南环海时告警。军兴旁午羽书驰，安抚驱除赖以靖。晋阶刺史功勋酬，澎湖重地借前筹。经济襟怀真体用，此心高并岳阳楼。居官念切利民愿，土瘠民劳民不怨。众擎易举劝殷殷，建设社仓供乏困。培养人材追文翁，创修学舍继前功。潭州岳麓缅先哲，惨淡经营计始终。鲲身鹿耳称天险，遴选贤能登荐剡。凿齿雕题风渐移，筹边着绩职无忝。甘棠留爱口碑传，吁求借寇意缠绵。来暮重歌慰众望，双旌遥莅庆蝉联。下车先询民疾苦，旱魃为虐皆赤土。劳思焦心忧乐同，设坛步祷祈甘雨。秋深台飓骤尔来，咸雨飘零天降灾。赤子何辜愁惨甚，饔飧难继餐苺苔。地皆斥卤无积贮，颠沛流离悲失所。伤心惨目怜哀鸿，鹄面鸠形遍岛屿。痌瘝民瘼心仿徨，文书一纸达台阳。星飞挽粟资接济，狂风怒号阻艅艎。东瀛大令乞风力，每念穷黎增恺恻。扬帆稳渡后先登，勘视灾区筹民食。末僚捧檄来拯饥，鼎湾奎璧随驱驰。茕茕孤独呼庚癸，审户编丁无偏私。便宜发仓师汲黯，计口授食慎增减。国帑出入有常经，推广皇仁无遗滥。厦门观察旌旗临，分别抚恤济时心。长律五言烛一寸，佳章增答同球琳。茂才蔡子工音韵，训士通经征学问。汪洋浩淼钟奇才，善诱循循开文运。下吏何幸坐春风，两月追随沐帡幪。事事禀承丛脞免，孺怀依恋增葵衷。濒行为公纪勋绩，自惭枵腹深悚惕。惟祝对扬承恩浓，黄堂晋秩宠三锡。
壬辰（1832）春捧檄来澎随同芸皋先生观察查办抚恤蒙赐书画联扇赋诗申谢	施澹人	福星载道海壖东，千里欣乘破浪风。地报偏灾移使节，士逢元礼仰宗工。种桑有术忠宣相，放赈因时富郑公。陋习革除施化导，从兹澎岛庆年丰。文章经济达丹墀，鹭岛荆襄见措施。政为救荒筹积贮，心存爱物起疮痍。法书唐代双钩帖，佳话东山一局棋。感谢春晖垂普照，向荣小草许呈诗。
台阳腊除杂咏，十首之一	施琼芳	舌耕初放暇，已是卖联时。履韈新正计，工谋润笔资。
台阳腊除杂咏，十首之二	施琼芳	债主催今夕，逋家约过年。扣门忙丙夜，已是过年天。
台阳腊除杂咏，十首之三	施琼芳	糖黍亲朋馈，无题谢惠偿。诗心纷岁务，非为学刘郎。
台阳腊除杂咏，十首之四	施琼芳	彩胜丝笼贮，花娘唤玉人。喜他连理样，今岁是双春。
台阳腊除杂咏，十首之五	施琼芳	当空焚片楮，天马比骧腾。不假韩韦画，神通有法乘。
台阳腊除杂咏，十首之六	施琼芳	昔日凌烟阁，今朝士庶门。李唐无寸土，秦尉像长存。
台阳腊除杂咏，十首之七	施琼芳	寓象藏佳境，当门倚数株。来春生意满，此蔗竟先枯。
台阳腊除杂咏，十首之八	施琼芳	床母与床公，今宵同守岁。帷灯彻晓明，茶酒香风细。
台阳腊除杂咏，十首之九	施琼芳	儿小未谙用，分钱寄母奁。欲知年渐长，扑满旧痕添。
台阳腊除杂咏，十首之十	施琼芳	人心计算长，一食留余地。社饭想明年，谁知高后意。
宿中山曹氏村塾，二首之一	施钰	路转圆林外，山居夹磵中。画田仍旧井，问俗有遗风。水潴鸭头绿，花飞龙爪红。自安耕凿古，日课两三童。
南社书院文昌阁并考	施钰	旧是读书处，今为南社厅。文昌分瑞荫，廉访表观型。惜字开尊圣，充租惠执经。题碑传乐善，祖泽颂长龄。
五妃墓吊古并考，二首之一	施钰	问俗慎遗徽，从亡祀五妃。我王甘就义，群妾亦知几。节冠东瀛首，名同北地辉。干坤扶正气，坟庙显神威。
五妃墓吊古并考，二首之二	施钰	鬼子山长在，王姬侍不违。九原如可作，五凤恰齐飞。史笔褒巾帼，贞魂诵蕨薇。英雄争末路，死是胜生非。
竹溪寺	施钰	信有凌云千顷竹，相沿流水一湾溪。寺资觞咏游裙屐，人喜郊原绝鼓鼙。鱼跃鸢飞空色相，风光月霁净招提。乐民之乐思贤守，颂祷而今与佛齐。
渡台湾沟	施钰	不信牛皮地，如何别有沟。竹卑人待渡，鱼沪水分流。番黍马芝近，沙蜊鹿港浮。问津秋未老，荻溆碧盈眸。
虎山岩，二首之一	施钰	寻幽路绕线城边，远近村庄锦绣连。天耸名山夸伏虎，人逢宝剎拟逃禅。风篁泉籁秋无暑，梵呗钟声佛有缘。指点白沙沙外景，槟榔树树绿浮烟。
清水岩	施钰	朝行清水岩，暮宿清水寺。水清一尘无，幽人抱琴至。坐对可盟心，讵比贪泉类。战垒几沧桑，林峦何深翠。山僧自灌园，四时花木备。爨火树冲烟，惊起栖莺避。
浊水溪	施钰	在山泉水清，出山溪水浊。君子恶下流，天下皆归恶。嗟哉此溪水性殊，辱在泥涂惟所乐。藏垢纳污不须讥，幸免民间惊风鹤。
火泉纪	施钰	火焰山之麓，水石生于谷。遇旱水不枯，悬厓挂飞瀑。源头有火泉，泉达火亦然。涓涓炎炎聚，赫濯但无烟。焰或升数尺，风扇火铄石。石泐黝而坚，焦土磺气炙。投木火猝高，烟起如焚膏。奚堪调鼎鼐，只可涤氄毛。我闻温泉天下有，又知火泉世界无。夜光徧烛昼不熄，开台久已炫舆图。五行本相生，亦有互相克。水火既同居，偏成此奇特。太极分两仪，天地定位之。山泽通其气，阴阳何差池。古有甘泉赋，今见火泉窟。蕞尔一台阳，怪事书咄咄。土宇厚版章，番界搜未得。尚有玲珑号玉山，晴明可望不可即。
秀孤峦并记	施钰	卑南觅近秀孤峦，欲访桃源在此看。菊有黄华能结实，山多青子可加餐。仙舟独木初冬到，西水三年转派难。换取社番鲜鹿肉，归来说又一台湾。
西螺柑七言十六韵	施钰	自昔芳名列类函，于今佳果盛传柑。树蕃东土栽无数，种出西螺味更甘。秋后累累垂竹屋，冬来灿灿映烟岚。苞凝晓露金华丽，叶弄轻风翠影参。结实也知头有万，向阳何止寸盈三。皮黄宛似鹅儿染，色艳尤如蜡样含。小摘罗疏陈棐几，珍藏端重贮筠篮。劈开雪瓣周身洁，捧上瑶盘信手探。咀嚼耐人良可爱，朵颐供我又焉贪。津流齿颊脾先沁，甜入衷肠意正酣。绝胜樝梨形澹涩，俨然橘柚蕴清湛。非同化枳淮而北，不羡离枝岭以南。品擅药囊功匪浅，馨偕兰室善奚惭。听莺酒往林间酌，馈岁香闻市畔担。从此志书标物美，他时锡贡受恩覃。客愁消遣灯窗火，咽得琼浆润笔谈。
槟榔子	施钰	博物曾看选赋详，仁频着号即槟榔。平林干耸千竿直，近宅花迎十亩香。绿绕群呼青子熟，红残徧许白丁尝。村墟趁市皆充案，闺阁共珍半贮囊。淡可疗饥医苦口，津能分润滴枯肠。非关饱腹有茶癖，未必頳颜是醉乡。尽日交游持以赠，不时咀嚼味尤长。瀛壖自昔称多瘴，佳实功宜补药方。
书蔡香祖掌教海南杂着后，六首之一	施钰	三纪梯航作笔谈，姓名知已震安南。炎荒不假文人道，谁着天朝教化覃。
书蔡香祖掌教海南杂着后，六首之二	施钰	诸夷唱和重吾儒，显得君才记事珠。岂但临歧争供帐，更添佳药衬行厨。
书蔡香祖掌教海南杂着后，六首之三	施钰	崔巍隘岭路连天，履险命如一线悬。灌木枯藤群象宅，盘蛇跑虎乏人烟。
书蔡香祖掌教海南杂着后，六首之四	施钰	孔雀朝飞桂树森，鬼门关侧日华沈。辋舆偶憩看铜柱，太息伏波战伐深。
书蔡香祖掌教海南杂着后，六首之五	施钰	取径迂回入粤西，羊城春色目中迷。游魂幸得惊初定，任郄木绵百鸟啼。
书蔡香祖掌教海南杂着后，六首之六	施钰	祇有慈闱感念真，鹭门东望黯凄神。归来历尽风涛劫，疑是金刚不坏身。
辛丑（1841）再过除夜，五首之一	施钰	一年将尽夜如何，又向声声爆竹过。惟有离愁消不得，今年更比去年多。
辛丑（1841）再过除夜，五首之二	施钰	乍睹回缄意已知，未开先稔促归期。生身合受风霜命，家信奚须说久羁。
辛丑（1841）再过除夜，五首之三	施钰	案列黄橙佛手柑，花开绿萼水仙含。村斋度岁无长物，书味也从澹处参。
辛丑（1841）再过除夜，五首之四	施钰	子丑交时岁即除，添筹惜已近衰余。春风肯与西归便，十一更舟过故居。
辛丑（1841）再过除夜，五首之五	施钰	挂壁灯残照影迷，替人垂泪烛心低。挥毫未埽胸中块，客感分明判晓鸡。
熊介臣郡守钤印刊贴粤东义旅谕夹板番义律吗哩逊口颠地担臣文阅后偶作，二首之一	施钰	景物繁华羡广州，堪嗟乐土顿生忧。请缨莫慰终军愿，投笔孰如定远侯。莽伏萧墙根迅埽，炮称滚地战宜谋。蛟宫若起冯夷舞，不患无风发石尤。
熊介臣郡守钤印刊贴粤东义旅谕夹板番义律吗哩逊口颠地担臣文阅后偶作，二首之二	施钰	一将功成未可求，西洋断发恣来游。但能驱鬼葬鱼腹，庶免藏奸坏马头。夹板理宜攻以火，趁风势在毁其舟。天心厌乱时贤出，效法平倭赞大猷。
台海防夷歌	施钰	山防夷，海防夷，望楼筑在水之湄。红衣巨炮一齐列，木城坚制利行师。首防夷，尾防夷，南北二路羽书驰。港深无碍唯淡水，全台扼要此偏宜。朝防夷，暮防夷，丁役梭巡刻不离。去岁至今年计两，未知何日释狐疑。官防夷，民防夷，增兵转饷无已时。更觉张皇招义勇，恐有奸徒便其私。吁嗟乎，台海沙线为锁钥，表深里浅势难窥。天生此地重设险，商船往来尚可危。虽然有备称无患，未若劫盗先自治。不闻蟊贼乃内讧，曾诱外寇入藩篱。聊陈管见书数语，愿上当道良有司。
石房樵唱画册题辞	施钰	岩石嵌空，松风谡飒。时有一樵，歌与之答。泠然松音，悠然樵吟。白云生岫，鸣鹤在阴。
送春曲	施钰	望春春不来，留春春不住。林外桃花飞，片片逐红渡。
吊殉节五妃墓	施陈庆	五妃殉节报明君，旷代流芳天下闻。烈魄共吞东海月，英风齐撼西山云。啼残蜀帝声中血，拖尽湘灵水上裙。尘土何干悲粉黛，一朝忧戚与谁分。
打鼓山	施陈庆	闻道山中有白金，百年遗迹却难寻。山中寂寂金无语，惟有哀猿泣茂林。哀猿鸣狖两为伍，怪石巉岩如吼虎。破址颓垣今尚存，埋金侠女终尘土。茫茫不见埋金人，白云来往埋金坞。须臾山上有樵来，一担枯株一柄斧。告我曾知埋金事，笑指青山为钱虏。弢光敛晦已多年，有时隐现若将睹。伊昔樵夫有奇缘，采樵日暮却忘还。山中竟遇埋金女，绣阁籹楼在目前。巍峨不类人间屋，置酒张灯肆绮筵。舞剑双鬟来劝饮，奉金为寿醉瞑然。罗帏翠被三更梦，冷露阴风一夜眠。醒来只在荒林下，何处山中有人烟。挑得白金一担归，欲寻旧迹似登天。依稀如入桃源去，渔父樵夫可并传。世人多为樵夫误，欲觅白金不知路。我闻此语为谬传，问却青山不能吐。
立春	书山	阳和回驭岁更新，人物雍熙岛屿春。澥谷条风吹彩仗，青郊小雨浥纤尘。梅花竹叶闲中味，柑酒辛盘客底身。不效东坡戴幡胜，肯教辜负度良辰。
喜雨	书山	天作及时雨，民番乐有年。景风初布种，解泽已盈田。海壤珍唯谷，神庥瑞应虔。欢情看长养，南北共熙然。
劝农归路经海会寺与诸同人分赋，三首之一	书山	雨后劝农毕，还寻古剎来。钟声飘藓径，衲子出香台。莿竹排檐种，优昙满院开。分题禅榻畔，小憩水云隈。
劝农归路经海会寺与诸同人分赋，三首之二	书山	问讯词坛客，山僧逸兴同。地高晴翠合，林静妙香通。登眺消尘虑，安闲步梵宫。寸心持半偈，顿觉海天空。
写怀	书山	残腊看将尽，明春强仕年。青灯仍旧业，白发是新缘。短句敲山月，孤怀淡海天。和风吹鹿耳，准备北归船。
弥陀寺	书山	秀色园林夕照明，浮岚卷尽竹烟清。去来小蝶花间舞，断续秋蝉叶底鸣。几处平台凉影淡，数层敞榭翠涛倾。耽幽衲子应间坐，读罢愣严诗又成。
暮秋郊行	书成	循行岂是补春游，揽辔轻驰谢眺洲。岸接小桥村路曲，烟凝萧寺梵钟幽。尘怀顿向闲中涤，野况都从望里收。风日蹉跎秋过半，家家场圃筑西畴。
夏日偕唐璞亭司马杜春墅邱瑶圃广文陈瑶阶山长邱爱庐砚长游鲫鱼潭留饮潭上书室，二首之一	曾中立	东海渊渟别一湖，偕游竟日足欢娱。微风蹙浪清如许，远岫笼云淡欲无。自得锦鳞时在藻，翩然浅濑起飞凫。倚阑共咏溪山胜，写入新诗当画图。
夏日偕唐璞亭司马杜春墅邱瑶圃广文陈瑶阶山长邱爱庐砚长游鲫鱼潭留饮潭上书室，二首之二	曾中立	一鉴空明泛画船，淡妆浓抹欲争妍。绿榕深锁湖亭日，修竹轻摇野渡烟。遣兴如斯同白傅，移情何用学成连。渔歌晚唱晴霞落，仿髴三潭印月边。
定寨望洋	曾作霖	定军寨倚镇亭旁，放眼遥看碧水洋。赤剧村庄余落叶，红夷海市闹斜阳。涛奔澎岛掀天动，汕遶蓬山特地长。沙鸟风帆明灭外，烟波无际感沧桑。
虎岩听竹	曾作霖	虎山岩寺窅而深，半是香花半竹林。赤剧有君当不俗，白沙许我最知音。禅参玉版空尘虑，梦入瑶篸惬素心。老衲怜渠风韵好，常教作笛效龙吟。
珠潭浮屿	曾作霖	山中有水水中山，山自凌空水自闲。谁划玻璃分色界，倒垂金碧浸烟鬟。蓬莱可许乘风到，艋舺知为举火还。别有洞天开海外，人家鸡犬绝尘寰。
清水春光	曾作霖	策杖寻春镇日忙，盍曷来清水见春光。山开图画天然秀，花隐禅林分外香。赠客何曾逢驿使，问津应许到渔郎。此间不是藏春色，蜂蝶如何竞过墙。
鹿港飞帆	曾作霖	鹿港沿溪大小舟，潮来叶叶趁潮流。水花乱溅飞红鷁，山势随奔压白鸥。几点帆纔天际认，许多船在望中收。傍人亦具英雄气，破浪乘风往返游。
碧山曙色	曾作霖	碧山山寺半崖悬，九九峰尖刺眼前。微蒙夜气疑将雨，罨霭晨光别有天。世界恍如开混沌，俗尘真不到林泉。许多螺髻迷苍翠，杲杲犹留几点烟。
龙井观泉	曾作霖	龙目泉井浅又清，井边双石肖龙睛。醒人醉梦堪千古，沁我诗脾在一泓。饶有余波供挹注，尽无纤滓翳晶莹。看他涌出泉花喷，似把真珠十斛倾。
丰亭坐月	曾作霖	太极亭高夜气凉，更阑小坐月华光。多烹苦茗清诗思，好对冰壶洗俗肠。漫说前身人是玉，依然故我鬓如霜。关心惟有年丰乐，拟向姮娥祝降康。
登红毛城	曾源昌	巨海水奔流，安平镇最要。斯地古荷兰，砖城筑何巧。暮角声清凄，震天万叠炮。自夸不拔基，伊谁敢与较。讵知郑氏藩，剑芒日边耀。吞并气正雄，干坤庆再造。割据三十年，舳舻城下绕。门户键澎湖，台彝奉伪诏。无何振王师，海氛倏已扫。扬帆穷绝域，波臣乐前导。皇恩何汪濊，残黎遍慰劳。酋长纳款多，诸社齐欢笑。今我渡江来，城高恣凭眺。层层磴纡回，霭霭云笼罩。洁井泉犹甘，地洞路仍拗。墙宇嗟倾颓，库藏怜破耗。庭角黑沙堆，榈头残月照。忽听潮声喧，西风晚狂叫。鲲身七点浮，戍卒严水道。羽旗巡残堞，鼓鼙无乱噪。爱此清晏时，游情随处好。
法华寺	曾源昌	路转幽篁里，逶迤匝浅苔。莿桐将合抱，香檨未成胎。楼耸悬钟鼓，庭荒辟草莱。烧檀飘户外，啼鸟傍林隈。离德昭金殿，禅心悟劫灰。虽多收败叶，渐欲变枯荄。观射亭犹在，息机人未回。无心溪水去，有意野云来。残蕊风轻剪，寒炉火欲煤。村烟空处渡，野色望中开。谁展挥毫手，同倾瀹茗杯。犹迟辞丈室，相顾两无猜。
陈和斋出入敬惜字纸率此敬跋	曾浚成	早识书文代结绳，流传千古气熏蒸。零钩讵忍沟涂弃，剩画奚堪溷浊凝。悉付洪炉归造化，更投学海泛泓澄。如君布置心良苦，先圣英灵久式凭。
题赠和斋甲戌（1814）年董建中社奎楼	曾浚成	衡文大宪素遵神，海外奎楼拟聿新。同事诸贤多袖手，惟君应命独劳身。鸠金构得规模峻，制器图成俎豆陈。自是瀛堧罗斗宿，长教翰墨永生春。
准提寺创建已百余载供奉准提佛母并诸神佛为比丘尼住持焉后尼死失及星散阒其无人香火萧条只存前后二殿虽有北畔店屋作本寺香资然亦典质人家矣而寺宇坍塌炉冷烟消偶至其地令人生寥落之感嘉庆十三年（1808）增生陈廷瑜等倡议重兴次年即捐资赎回北畔店屋修葺前后两傍寺宇暨所倒坏店屋斋舍香火始复迨二十二年（1817）再小葺户牖瓦甍佛座神居颇称安稳二十五年（1820）复捐资重修各殿堂妆塑佛像修置神龛补造器物又复灿然可观焉呜呼寺观盛衰关乎气运惟赖善信君子敦行不怠维持调护以兴衰而振废自兹以往将见香烟禾奄灯彩辉煌较前尤盛焉因作诗以	曾浚成	一片真诚卫佛门，几番首倡葺秪园。浮屠七级思功德，自觉芳名万古存。
赞和斋陈先生总理引心书院十三年	曾浚成	引心院建十三年，惟日孜孜为劝贤。讲席宏开陶伟器，文坛结构选青钱。群材喜得登云路，主席欣看八月仙。艺苑书勋名可久，歌诗祝颂乐无边。
庚辰（1820）岁来郡考试闲步引心书院诣文昌寂凝坛及准提寺吕祖庙见其栋宇坚牢门屏巩固规形体制迥异昔时询诸守院人稔知陈君廷瑜勤劳董修从事十三年不厌不倦方得遹观厥成余闻而心慕之不揣鄙词歌以为赠	曾浚成	三教回环气运开，文坛佛座接仙台。凭依在德昭灵感，蕴藉为功达化裁。慧眼时观龙轴降，灵符画引鹤书来。百年故址今殊昔，董倡奇勋实伟哉。
鹿港飞帆	曾秀	一声欸乃碧天空，彩鷁飞飞挂锦蓬。千里春波千里月，满帆秋雨满帆风。潮生潮落微茫际，舟吐舟藏杳蔼中。笑看舳舻争利涉，开船齐唱大江东。
题吴藟畦先生春江载酒图	曾维桢	鹭水曲复曲，春来波泛绿。螺髻郁浓青，微茫射朝旭。沿岸柳毵毵，夭桃红绽玉。指点翠微间，岩壑如新沐。谁家书昼船，欸乃声断续。载酒并携柑，浩歌振林木。地远清且幽，兴移无拘束。我闻贺季真，镜湖擅芳躅。习氏高阳池，小筑岘山麓。先生大雅人，望古遥追逐。壮岁即挂冠，蜡屐当雕毂。愧我未识韩，交臂失良觌。舍人君家嗣，珥笔近天禄。为言旧亭台，遗植多芬馥。妙手李将军，绘事殊古穆。境澹云悠悠，天高风谡谡。披图为黯然，鬓眉宛在目。
海中观日出	朱仕玠	我生守蓬蒿，寸步困逼仄。忽成沧海游，捩眼恣天色。坤舆漾空虚，洪河洵涓滴。扶桑浇悬根，滇眄知不隔。夜半天鸡鸣，霞烧半海赤。绛阙烂温汾，三山下临逼。掉头顾平地，夜气正黝黑。良久火轮出，游氛渐开辟。燋劳念冯生，始觇东方白。安知金鸦辉，早射昆仑脊。
海中见澎湖岛以无风不能至	朱仕玠	五日叹羁迟，六日漩尤静。意轻溟涨阔，目炫阳乌烱。飞廉谢冰夷，逃窜深戢影。穹苍虚相涵，一气同溟涬。乌鲨狎澹濧，拨剌时一逞。舵移昧远近，寸碧出俄顷，安辨根虚无，常虞失女展奵。气蹻未可乘，临空殊耿耿。
澎湖	朱仕玠	澎湖一穷岛，外海称险隘。东南控制静，内地安栖息。山童草木荒，潮涸盐卤塞。地舄不宜稼，耙犁安所力。波涛狎床帏，蛟鼍轻蜥蝪。肆其虓阚性，溟涨犹逼仄。粟米自东来，未能饱饥膈。修鳞与团介，炰脍无不得。天兵昔东下，万艘暍荷戟。神畀将军泉，至今喷湢仄。东临望台疆，时见山尻脊。西飚会有期，便挂如云席。
由黑水沟夜泛小洋	朱仕玠	舟过黑水沟，舵工颜如墨。畏惊骊龙睡，樯橹快掀击。回瞻黑奔浑，弱胆尚余惕。行旆飒飘扬，帆张迅弩激。便堪瀛壶游，却恐银潢逼。夜久风更怒，崩涛恣漰湱。何得万鼓角，号呶哄深黑。苍茫神鬼集，哀伤天地窄。始知潜鳞介，噞喁伸腷臆。兹行固留滞，肝肠已结塞。宵征太苍黄，履险更迷适。谁能鞭羲车，光展阳乌翼。
鹿耳门	朱仕玠	精卫衔石填洪涛，羽毛秃尽波仍高。至今砧崿剩遗迹，潜藏海底相周遭。戈矛咫尺銛争向，脱舵失凭心胆丧。崩腾陡觉眼光迷，造次顿许蛟鼍葬。忆昔天兵动地来，潮添十丈千艘开。鲸鲵鏖战窟宅净，孽血雨洒腥风霾。有道由来四裔守，地险重扃复何有。登崖张燕对沧溟，浮天潋滟临樽酒。
鹿耳门潮声	朱仕玠	大荒地险尽尧封，想见天兵克伪墉。故垒迄今盈百室，寒潮依旧卷千重。余波南汇暹罗水，细沫东嘘日本峰。怪煞舳舻争利涉，长年来往狎鸥踪。
七鲲身	朱仕玠	台疆肖弯弩，千里射潮汐。鲲身劈半环，小曲百里窄。团束内河流，明镜安台脊。少女逞狡狯，撼动天光碧。气连沧海昏，险自洪荒画。修鳞欲来游，骯脏鬐阻格。内河望鲲身，隐隐凸浮碛。朅来勿押侮，下逼蛟龙腋。
鲲身渔火	朱仕玠	兹地曾经百六遭，时清渔火遍轻艘。屡探蛟蜃盘涡恶，那惧鼋鼍驾浪高。风定荧荧依古戍，宵分点点映寒涛。往来慵问乘除事，燃竹无心羡尔曹。
内河	朱仕玠	出险泊内河，回覕犹余恐。幸逃灭顶凶，敢夸投璧勇。内河亦海流，夷险差安悚。波深不盈寻，悬晖漾清溶。窄爱舴艋轻，宽辞市舶耸。潮回卤地涸，舟小邱山重。陆行迅摧涛，百口号呼汹。鸨鷁倏骇散，鲲鲕怖群踊。力疲挠寸进，艰胜登秦陇。森森认城郭，历历分畦垄。兹行饱艰虞，快听啼寒蛬。西风飒毛鬓，秋霜惊种种。
台湾府	朱仕玠	海中望台山，山形倏明灭。合沓乘风潮，闯然临巀嶭。自从凿混沌，狉獉狎噬囓。安知万祀后，冠裳俨森列。南北千里余，竹木青轇輵。相传鸡笼阴，犹有太古雪。海流日砰訇，海巘长屼山齿。野鹤适何来，拚飞恣寥泬。
安平镇	朱仕玠	重镇压瀛壖，周遭树营栅。东回瞻府治，十里惊湍隔。仡仡番子城，荷兰旧擘画。兴朝声教阔，外海恣开辟。维天生五材，并用敢离逿。设帅制狡犷，心输由吭搤。大阅当严冬，千艘壅潮窄。皂纛咽笳鼓，摩动闪云隙。令传齐三呼，狂趡汹涛黑。仿髴遌鲸鲵，森森斗鋋戟。誓将髑髅鏖，肯惜腰膂磔。渊客窜污淤，海童韬踪迹。张幕简趫材，僄狡迅鸇击。将军粲然笑，磊落赉金帛。颓阳入蒙泛，余霞烂西赤。饮至动铙歌，沧溟夜寥阒。
赤嵌城	朱仕玠	诸番昔陆居，渔海餍腥食。红夷诓牛皮，城筑诛茅塞。驱逐骇禽兽，挺走窜屴崱。埤堄抗虹霓，咸池瞰浴赤。潮生惊隆颓，飓作占氛黑。想当缔造初，恋腐恣鸱吓。宁识圣人出，千里沟涂斥。费岂吝垣墉，众心森削壁。黑齿日襁负，纵横闾閈迹。嘓辘唱番谣，湛湛高穹碧。
澄台观海	朱仕玠	海上栖迟及早秋，登台骋望思悠悠。常虞雷雨从空下，始信干坤镇日浮。湠漫由来围赤嵌，苍茫何处问舟邱。乘槎便欲从兹去，凭占星文入斗牛。
宜亭，二首之一	朱仕玠	坐镇诸番静，孤亭惬所宜。海光摇画戟，竹影漾浮卮。魏阙长膺恋，林泉偶系思。风谣凭贡上，宁减白狼诗。
宜亭，二首之二	朱仕玠	记厌承明值，来东已六年。英髦时接席，宗室固多贤。水槛朝垂钓，风亭午擘笺。槟榔皆手植，父老重流连。
癸未（1763）岁秋八月公俸满西渡予作五古一篇上之【朝天台】	朱仕玠	于越古奥区，千岩竞苍翠，郁烝干青冥，光涵瑚琏器。大雅溯根原，寔为名家裔。贯穿七略书，摛藻春葩丽。廿年官刑曹，时切平允志。持议无敢挠，屹若山岳锐。每岁上谳书，屡荷天颜霁。曰兹大小狱，是臣称职司。遂令天下民，咸受协中治。继命守瓯闽，清霜肃瘴疠。量移沧海东，经纶出腹笥。欲颂驺虞仁，弥厉鹰鸇鸷。化裁葛亮严，神明郑侨惠。听断胜燃犀，魑魅潜逋避。浩荡千里间，卧狗足生毳。黠胥无完裾，憔悴涕濡鼻。民番轻丰收，狼藉攒遗穟。制府释焦劳，永无东顾累。兹将航溟涨，筮日整行骑。煌煌贤能名，早已御屏记。恐留官神京，轩车难再至。斯须乞居停，慰我民番思。
登朝天台	朱仕玠	泱漭接虚无，台空瞰四隅。乍惊寒浪涌，惟见片云孤。拙宦东溟远，怀乡西日徂。不堪华鬓发，漂泊叹穷儒。
五烈墓，二首之一	朱仕玠	百年荒冢在，宁比玉钩斜。漫堕三春泪，惊摧五朵花。瘴乡空葬骨，绝海竟无家。应化虞兮草，临风共怨嗟。
五烈墓，二首之二	朱仕玠	遥念丛蒿地，王孙烈骨凭。未能依竹沪，犹胜望西陵。仿髴青螭驾，依稀赤豹乘。佩璫纷侍从，愁雾夜长凝。
鲫鱼潭	朱仕玠	府东万丈潭，水族纷窟宅。百泓沸重幽，胆破下临黑。连峰亘东回，环照崨嶫色。戢戢穿薲苽，潎潎弄浟湙。气各挟波涛，隐忍困逼仄。伪郑饕口腹，银鳞出泼剌。脍下金丝盘，细听霜刀騞。自从罢施罛，长时剑空碧。勿轻鬐鬣微，溟涨迫胁腋。会当雷雨交，腾踔安可测。
暗洋	朱仕玠	海客传逸事，令我再三叹。有岛绝居民，花浓竹欹乱。红彝拿舟来，留种置行馆。再至烛遗书，堕泪浩如霰。怆伤人代促，黝黑岁序半。羲车厌修辔，暑退快脱绊。安知秋阳辉，长此冬夜漫。山魈恣彳亍，魍魉互窥瞷。大荒固多异，两仪无更换。谁能凿空虚，启闭作昏旦。甚类烛龙诬，何减诺皋谩。空堂夜杳阒，泱漭望河汉。
凤山春雨【凤岫春雨】	朱仕玠	凤山南望海天遥，春至空蒙暮复朝。气动蛟龙初起蛰，声催螺蚌尽乘潮。潇潇余响纷传幄，淰淰轻寒镇入宵。羇旅有情谁遣此，短檠相对伴萧寥。
半屏山	朱仕玠	兹山名肖形，屈膝裂半曲。造物憎美尽，吝此黛色足。自昔蕴精灵，警火鸣逸躅。猎徒欲罝捕，奇兽宁国育。新曦相照耀，时霔深栉沐。哀猿啼一声，蕨迸万茎绿。
半屏山夕照【翠屏夕照】	朱仕玠	屏山突兀映高空，树色山光入望中。一抹寒云开夕照，千竿疏竹动秋风。牛羊点点归茅巷，鸟雀啾啾下枳丛。欲倩郭熙无处写，纶巾相对意何穷。
登龟山忆家	朱仕玠	怒石势欲落，哀狖啼啾啾。攀援无尺土，寸步犹淹留。槎丫千章木，终古闻飕飀。阳乌避荟蔚，六月思重裘。升高瞰巨浸，端倪洵难求。洪涛蘸云霓，湠漫不可收。缅渺望乡邑，西接昆仑邱。王母竟何许，玄圃空悠悠。想像扶桑枝，垂椹光十洲。安能驭鸾鹄，饱啖销羇忧。
琅娇听潮【琅王乔潮声】	朱仕玠	欲向三山访巨鳌，琅娇岛外雪翻涛。何当一夜寒声壮，正值千崖秋气高。屡讶冯夷来击鼓，底须董女丁鸣璈。年来局蹐辕驹似，欲仗余波洗郁陶。
淡溪月夜【淡溪秋月】	朱仕玠	一片冰轮海上生，淡溪流水寂无声。长悬碧落何曾异，每到秋期分外清。浅渚惟闻寒蚓吊，疏林时有夜乌惊。国传龙伯知何处，便欲垂纶趁月明。
打鼓山	朱仕玠	鼓山邑右辅，百里见尻骨。狰状类孤罴，修脚踏涨渤。兹地萃舟航，宄黠时出没。道干昔败衂，袽船渍番血。谁为覼缕传，毋乃涉荒忽。森森朴禾敕材，营伍樵苏窟。代期三年瓜，口粮随月拨。猛性阚虎哮，赖此朝夕活。居民慑乳羊，腰镰不敢越。将军巡哨堡，清笳暮幽咽。
万丹港【丹渡晴帆】	朱仕玠	万丹港水半篙寒，绝爱蒲帆一幅宽。向夕依依浮极浦，凌晨叶叶下前滩。青鱼大上时随影，白鸟低飞屡拂翰。来往行人频唤渡，沙头长是驻征鞍。
冈山顶有螺蚌蛎房遗壳甚伙赋之【大冈山】	朱仕玠	冈山三百仞，云压吐油油。蚌螺辞洪涛，陆死昧所由。蒙鸿溯开辟，万川壅倒流。嶔崟堕汩没，漱激重泉幽。吞舟如山鲸，突兀时来游。戴壳亦狡愤，弄潮镇淹留。波穷忽足层蹬，呀呷失所求。含浆恋污淤，涎壁成拘囚。安知十万代，坏涸茀青畴。委形埋瘴疠，攒集虫蚁搜。樵苏惊磊砢，舌挢不得收。乘除自古然，天地终悠悠。
冈山树色	朱仕玠	海边岛树自敷荣，根浸沧溟荫愈清。高干排云涵蜃气，疏枝漏月送猿声。寔殊华夏何曾见，种别图经不解名。极目遥天青未了，长年迢递送人行。
初至凤山即访小琉球所在以海道险阻不能至【小琉球】	朱仕玠	黄石东行平海卫，浪蘸虹霓湿修曳。天清时见小琉球，一点青螺漾空际。舟行万里随天风，探奇默祷蛟螭宫。便邀海若相感动，波攒叠巘青摩空。安知琉球何者是，转瞬阴云迷尺咫。到官两日席未暖，欲践层峦恣双眼。风颠浪吼冰夷怒，即恐灵鳌倏移去。咄哉神閟焉可窥，倚天猿啸无穷期。
小琉球朝霞【球屿晓霞】	朱仕玠	朝来红紫射窗棂，海上明霞炫锦屏。远映三山鱼尾赤，高烘孤岛佛头青。光浮渊客时横脊，影照鶢鶋欲晒翎。安得日餐成五色，从教驻算百千龄。
火山	朱仕玠	猫雾接猫罗，二山若联甒。其东竞巊溟，破瘴青烟举。入宵势尤炽，光射倭人橹。想像垠崖交，磊落燖炰聚。独脚走且僵，安问麠与麈。石崩激砰磕，枯欹压杗柱。狞飚倏荡簸，转瞬添焦土。蕴隆朱火敛窟，谅有千岁鼠。修毛扳拔茸，焱焱光腾杼。织成火浣布，被服骄强御。兹山神灵閟，有路不敢取。异物幸绝传，诸番免囹圄。
鸡笼山	朱仕玠	维水之所归，星辰恣荡潏。大地一巨岛，矧兹千里凸。要之南北殊，亦有寒燠别。鸡笼北境尽，闻有照海雪。未随瘴销鎔，长留寒凛冽。蛟鼍冻局缩，魍魉避澄澈。溯初缠世网，灵台渐磨灭。催迫羲车奔，昏迷斗柄斡。百年音过耳，一逝箭离筈。家山当严冬，皑皑沁肌骨。冷逼町畽隘，僵卧扃关闭。可怜堆琼瑶，乌能旋蹩躠。何如溟涨开，浩荡霏玉屑。风姨快展布，滕六逞浇泼。气侵凝碧宫，光射瀛洲闼。愿赉济胜具，跣踏万壑洁。目睛刮翳障，脏腑洗污涅。剖开蒂芥胸，还纳团圞月。丹田沃神泉，天鼓叩清越。安期挹咫尺，木公许参谒。刀圭一朝授，羽翼生俄忽。上乘万里风，振迅鬖髿发。遨游蔚蓝天，金殿蜷雌霓。玉女笑投壶，人寰惊列缺。确隤固无尽，灵芽亦不折。相与竟终古，安知时代阅。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之一【瀛涯渔唱】	朱仕玠	鸿爪留泥尽偶然，此生何意到瀛壖。彼苍怜局溪航小，放眼沧溟十丈船。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二【瀛涯渔唱】	朱仕玠	内地安知绝海滨，车行千里响辚辚。却思他日青齐路，辙迹纵横扑面尘。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三【瀛涯渔唱】	朱仕玠	番疆物类信难齐，炎帝图经失考稽。颇怪草名三脚鳖，争传人畜五鸣鸡。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四【瀛涯渔唱】	朱仕玠	疑移海底润犹濡，接干交柯色自殊。四尺翻嗤石卫尉，遶篱盈丈绿珊瑚。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五【瀛涯渔唱】	朱仕玠	鸣螿几日吊秋菰，出网鲜鳞腹正腴。顿顿饱餐麻虱目，台人不羡四腮鲈。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六【瀛涯渔唱】	朱仕玠	争以柯亭异响传，嘉名肇锡岂徒然。夜凉风起戞苍玉，仿髴秋堂鸣七弦。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七【瀛涯渔唱】	朱仕玠	入市果怜梨仔苃，垂檐花薄贝多罗。世人臭味应难识，一种差池可奈何。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八【瀛涯渔唱】	朱仕玠	菊名献岁蕊含黄，点缀篱间异样香。微雨淡云风景好，早春犹认是重阳。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九【瀛涯渔唱】	朱仕玠	晓起青青展嫩芽，淡黄乍变正栖鸦。绳床夜半不成寐，香扑一帘鹰爪花。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之十【瀛涯渔唱】	朱仕玠	番蒜新收暑雨时，青虬卵剖满林垂。瀛壖自重蓬莱酱，应笑嵇含状未知。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之十一【瀛涯渔唱】	朱仕玠	栩栩风摇番蛱蝶，依依露湿雪鸳鸯。任渠艮岳收珍异，省识名葩出大荒。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之十二【瀛涯渔唱】	朱仕玠	尚剩差池两翼舒，阴阳变化费踌躇。牛哀为虎休惊怪，试看扑灯飞藉鱼。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之十三【瀛涯渔唱】	朱仕玠	揉叶移时炫彩霞，凤仙从此减声华。玉台更合添新咏，别有东宁指甲花。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之十四【瀛涯渔唱】	朱仕玠	牡丹曾号玉楼春，不道栀花誉望新。漫说齐名真忝窃，李御终让杜陵人。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之十五【瀛涯渔唱】	朱仕玠	西望家山倍惘然，怪风盲雨度残年。花名含笑知何意，药解相思亦可怜。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之十六【瀛涯渔唱】	朱仕玠	蒌叶包灰细嚼初，何殊棘刺强含茹。新秋恰进槟榔枣，两颊浮红亦自如。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之十七【瀛涯渔唱】	朱仕玠	柴门五月满蓬藜，闲把光风细品题。最爱千枝光照海，龙船花发四眉啼。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之十八【瀛涯渔唱】	朱仕玠	果号菩提荐玉盘，乍疑卢橘蔟团团。故乡隔海音书断，蜡里无因寄一丸。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之十九【瀛涯渔唱】	朱仕玠	空思吴下摘杨梅，不见葡萄碧映苔。齿颊溅酸差强意，台疆六月熟黄来。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二十【瀛涯渔唱】	朱仕玠	院匝清阴爱刺桐，新英受庇长芳丛。惟应雪色口留吧鸽，相映闲阶白剪绒。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二十一【瀛涯渔唱】	朱仕玠	想见如来绀发鬖，荷兰移种海东南。谁知异果波罗蜜，别有佳名优钵昙。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二十二【瀛涯渔唱】	朱仕玠	月类金盘堕海西，长廊深夜独扶藜。兰香旧畹名鸡爪，黍泛新醅号鸭蹄。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二十三【瀛涯渔唱】	朱仕玠	溽暑熏人困欲迷，堆盘冷沁释迦梨。消除下土尘埃净，便接跏趺身毒西。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二十四【瀛涯渔唱】	朱仕玠	炎方入夏太郎当，空想冰盘沁午凉。惟有倾翻椰子酒，从教一饮累千觞。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二十五【瀛涯渔唱】	朱仕玠	草木隆冬竞茁芽，红黄开遍四时花。何须更沐温汤水，正月神京已进瓜。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二十六【瀛涯渔唱】	朱仕玠	擘红无复果园开，空忆明珠出蚌胎。忽见堆盘成一笑，海航新载荔支来。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二十七【瀛涯渔唱】	朱仕玠	弱蕊柔茎倚架牢，偶然拔擢出蓬蒿。先生命比黄杨厄，羞问花名节节高。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二十八【瀛涯渔唱】	朱仕玠	茁白新抽暑月嘉，盈筐买就净无瑕。儿童拍手从旁笑，错认渔人海豆芽。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之二十九【瀛涯渔唱】	朱仕玠	乍看草木自扶疏，那识根蟠背脊余。悔吝动生安足怪，世间到处海翁鱼。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三十【瀛涯渔唱】	朱仕玠	春丁偶尔剩腥膻，鼠辈翻盆镇搅眠。径欲驱除尽夜半，琅娇奔马聘乌员。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三十一【瀛涯渔唱】	朱仕玠	凌晨香气沁重衾，远梦难成思不禁。欲向花前问消息，家山西望海云深。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三十二【瀛涯渔唱】	朱仕玠	海族渔人浪品题，一时传播信无稽。青红便号鹦哥样，拳缩何关新妇啼。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三十三【瀛涯渔唱】	朱仕玠	五瓣蛮花擢素芳，浑如珠琲遶丛妆。任从居士耽禅寂，无那撩人七里香。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三十四【瀛涯渔唱】	朱仕玠	闻道花田志粤村，海东喜见雪争繁。春风已过二三月，日永闲庭空闭门。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三十五【瀛涯渔唱】	朱仕玠	草草衔杯旅舍中，扬尘眯目镇蒙蒙。插萸空有登高兴，不奈朝来九降风。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三十六【瀛涯渔唱】	朱仕玠	紫花如盎映山椒，结子垂垂像翠翘。消渴夜深难禁制，金茎流露进牙蕉。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三十七【瀛涯渔唱】	朱仕玠	终岁侯鲭绝冷厨，索居虽暇诮吾吾。朝盘快剖沱连荚，双角山前见绿珠。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三十八【瀛涯渔唱】	朱仕玠	戴壳含浆逐海波，千形万汇种纷罗。好寻渔父传覼缕，细展乌丝谱蚌螺。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之三十九【瀛涯渔唱】	朱仕玠	栽成如栅阻牛羊，误认黄梨遶道旁。青实遍簪番妇髻，却憎重价购都梁。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四十【瀛涯渔唱】	朱仕玠	不识瀛壖草木衰，秋光渐近肃霜期。东皇海外无拘管，又见迎春再放时。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四十一【瀛涯渔唱】	朱仕玠	鼍梁跨海溯秦营，兹地曾经望窈冥。祇为蓬壶三岛近，至今有果号长生。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四十二【瀛涯渔唱】	朱仕玠	瓜蔓延缘上板扉，流萤元夜弄辉辉。非关腐草当春化，直是淹留不肯归。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四十三【瀛涯渔唱】	朱仕玠	宁比瑶塘称并蒂，漫依玉砌诩交枝。惟应呼作绸缪草，免使佳名混泽芝。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四十四【瀛涯渔唱】	朱仕玠	亭亭青节肖篔簹，面吐霏霏胜栗黄。翻笑广文食不足，日宽围带望桄榔。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四十五【瀛涯渔唱】	朱仕玠	漫道龙宫出秘方，灵虚殿迩路茫茫。蠲除瘴疠轻卢扁，觅得冈山三保姜。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四十六【瀛涯渔唱】	朱仕玠	滥窃南枝姓氏同，飘零长恨五更风。一丛开放遽如许，问日前庭始可中。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四十七【瀛涯渔唱】	朱仕玠	微虫变化侧根粗，珍重台人号蔗姑。争似坡公羁岭峤，赋成蜜唧笑胡卢。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四十八【瀛涯渔唱】	朱仕玠	龙钟番叟鬓成丝，逝去流光总未知。不解绛人书甲子，黍收惟记一年期。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之四十九【瀛涯渔唱】	朱仕玠	瓜小庖厨进未堪，连宵露白气初涵。猩红摘下供书案，合配黄来佛手柑。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五十【瀛涯渔唱】	朱仕玠	中虚仿髴此君容，树号婆罗世未逢。凿就团团置髹几，诘朝便册管城封。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五十一【瀛涯渔唱】	朱仕玠	霜后余荷尚贴钱，旧雷长是接新年。阴晴十月浑难定，好似江南梅雨天。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五十二【瀛涯渔唱】	朱仕玠	匆匆寒暑类惊湍，又见青青辣芥盘。节气刚逢六月朔，麴红抟就半年丸。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五十三【瀛涯渔唱】	朱仕玠	八足双螯出水浔，君谟误食笑难禁。不知许事自佳耳，且食沧溟斗大蟳。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五十四【瀛涯渔唱】	朱仕玠	佳名黍窃擅番疆，照耀群分晓日光。争似法曹年正少，漫夸誉望出扶桑。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五十五【瀛涯渔唱】	朱仕玠	衍就波提十万偈，偶拈花笑脱言诠。法华寺里刚留种，来自牟尼忉利天。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五十六【瀛涯渔唱】	朱仕玠	强称此宅为吾有，那识消沉向此中。若见鹦螺应一笑，诸君尽属寄居虫。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五十七【瀛涯渔唱】	朱仕玠	投赠曾闻赋卫风，蛮州种别干如铜。了无香味传书案，滥窃乌栏正未公。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五十八【瀛涯渔唱】	朱仕玠	难钻七十二纵横，蹢躅元夫海岸行。为有文章如玳瑁，便邀五鼎事煎烹。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之五十九【瀛涯渔唱】	朱仕玠	别饶节凸雪霜姿，戴谱分宗尚未知。移得一丛佛眼竹，朝来便置越州甆。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六十【瀛涯渔唱】	朱仕玠	角黍悬蒲俗共夸，漫惊踪迹滞天涯。海东五日标新样，儿髻环簪虎子花。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六十一【瀛涯渔唱】	朱仕玠	东邻酿熟夜相招，潋滟长盈贮月瓢。任彼伯伦颂酒德，不堪苦口进糖烧。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六十二【瀛涯渔唱】	朱仕玠	不见飞花似雪飘，惟余莿竹伴无聊。蓦逢一树河西柳，远胜隋堤千万条。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六十三【瀛涯渔唱】	朱仕玠	乘兴飘然渡海东，便思大脔出厨中。那知蕉鹿终成梦，食指长惭误子公。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六十四【瀛涯渔唱】	朱仕玠	子菜初生漾碧漪，金鸦南至翼低垂。琅娇山下施罛集，正是乌鱼大上时。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六十五【瀛涯渔唱】	朱仕玠	无酒东来倍怆神，鹅黄新造味清醇。朝来漉就光浮盎，何减荣阳土窟春。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六十六【瀛涯渔唱】	朱仕玠	夜半丹霞照海漘，沧溟日出气清新。世人狎视黄金橘，那识扶桑地大轮。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六十七【瀛涯渔唱】	朱仕玠	簪奈都人漫共夸，未知异品出天涯。惟应蒋诩新开径，合种东瀛三友花。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六十八【瀛涯渔唱】	朱仕玠	漫讶飞霜暑路中，舳舻货殖倍三农。海东千亩饶甘蔗，何啻人间千户封。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之六十九【瀛涯渔唱】	朱仕玠	高士心栖不二门，兴亡坐阅似晨昏。坛南数亩闲花竹，道是当年梦蝶园。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七十【瀛涯渔唱】	朱仕玠	缅想渡江歌阿童，何如元干乘长风。只愁飓作鲸波恶，但占天边屈鲎虹。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七十一【瀛涯渔唱】	朱仕玠	新醪刚熟舞婆娑，方丈筵陈百不多。买就管豪囷蠢缩，可怜王约奈痴何。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七十二【瀛涯渔唱】	朱仕玠	谁云羇客坐无聊，姬侍横陈伴寂寥。青佩遍垂裙带豆，朱颜纷坼美人蕉。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七十三【瀛涯渔唱】	朱仕玠	姹李夭桃竞放颠，家山习见未为妍。番姜压树暹兰吐，一日还欣见二贤。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七十四【瀛涯渔唱】	朱仕玠	生同庶草碧离离，却号含羞为阿谁。遥想甬东辞老日，九原无面见鸱夷。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七十五【瀛涯渔唱】	朱仕玠	隆冬单袷汗仍流，微雨纔零便似秋。谁信飓风三日作，炎方六月御羊裘。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七十六【瀛涯渔唱】	朱仕玠	玉延刀切胜琼瑰，长记花临五月开。别有细抽番薯好，漫传嘉种自文来。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七十七【瀛涯渔唱】	朱仕玠	诸番镇日射伊尼，竹箭藤弓每自随。仆谷颠坑宁敢悔，祇缘辛苦觅胎皮。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七十八【瀛涯渔唱】	朱仕玠	解箨声清迥不凡，欲参玉版践巉岩。千头觳觫穿林出，味苦难禁太守馋。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之七十九【瀛涯渔唱】	朱仕玠	迎风灼灼照窗楹，潘县翻同渭亩名。谁料此君遽如许，何殊靖节赋闲情。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八十【瀛涯渔唱】	朱仕玠	新鹂几日啭高枝，碧蔓纠缠遶架垂。细雨斜风寒食过，四英含蕊正离离。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八十一【瀛涯渔唱】	朱仕玠	翠盖团团小叶青，万花攒蔟弄芳馨。炎州不识冰霜厉，看取盆开泼雪形。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八十二【瀛涯渔唱】	朱仕玠	漫称膏壤事耕深，再熟田畴力不任。惟有东西二港地，小春时节出秧针。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八十三【瀛涯渔唱】	朱仕玠	熟番形貌肖猿猱，渐制衣裾慕胜流。但羡唐山无限好，安知文物萃神州。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八十四【瀛涯渔唱】	朱仕玠	青州从事出遐方，照座浑如琥珀光。珍重数杯啊啂酒，颓然成醉遇周郎。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八十五【瀛涯渔唱】	朱仕玠	未堪皇树斗声华，磊落前庭亦复嘉。坐进一盘柑子蜜，何输七碗玉川茶。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八十六【瀛涯渔唱】	朱仕玠	栩栩浑如蛱蝶轻，仙人手植号金茎。任教拗取盈头插，未必蓬壶便列名。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八十七【瀛涯渔唱】	朱仕玠	仄行郭索出沧漘，丑劣形殊镇骇人。料得中书应罢食，将糖免使议门人。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八十八【瀛涯渔唱】	朱仕玠	彷佛沧溟见玉人，合茹珍重口生春。谁云分体吴宫里，不及江妃罗袜尘。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之八十九【瀛涯渔唱】	朱仕玠	弱羽褵褷似不禁，时人却号九皋禽。祇缘举目无空阔，共此云霄一片心。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九十【瀛涯渔唱】	朱仕玠	轻缯作袴白罗襦，那识家仍担石无。明烛华灯喧夜半，分曹到处快呼卢。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九十一【瀛涯渔唱】	朱仕玠	寒暑乖违物候偏，蛮花随意烂瀛壖。独余一事艰推测，不见蜂狂蝶放颠。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九十二【瀛涯渔唱】	朱仕玠	九瓣香从内地分，恰宜对酒吐氤氲。微官飘泊东溟远，那得传柑馈细君。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九十三【瀛涯渔唱】	朱仕玠	谁把琼瑶万朵装，未堪蹴踘筑球场。挥毫难写垂藤态，只合丹青付赵昌。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九十四【瀛涯渔唱】	朱仕玠	淡白轻红逐队分，安知蚕织事辛勤。倦拋绣线无余事，快嚼槟榔胜酒醺。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九十五【瀛涯渔唱】	朱仕玠	常时微步踏莓苔，北舍南邻镇往回。水麝熏传罗袖阔，非关寒食踏青来。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九十六【瀛涯渔唱】	朱仕玠	甘蕉舒绿蔼如云，花放惟应配茜裙。何事偏蒙君子号，固宜修竹出弹文。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九十七【瀛涯渔唱】	朱仕玠	好是风和景物妍，野花盘髻胜金钿。乍闻笑语来天半，番女轻盈戏渺绵。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九十八【瀛涯渔唱】	朱仕玠	南至阳生气尽苏，恨无飞雪点红炉。团圞坐饮称添岁，一幅升平外海图。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之九十九【瀛涯渔唱】	朱仕玠	黉舍周遭任卓锥，庾郎鲑菜镇相宜。东西压架颁书遍，顷刻家成十万赀。
尸位学署岑寂无聊泛泛随流迹近渔父每有闻见辄宣讴咏因名瀛涯渔唱，一百首之一百【瀛涯渔唱】	朱仕玠	生涯任运自蘧蘧，踪迹应如海上渔。安得广张六百钓，从教举国饱鲸鱼。
石榴花	朱仕玠	拗并茸蒲映酒尊，节临重五已开繁。争看如火南风树，那谢屯云西域根。子绽绿蛇珠颗颗，花垂红鹊羽翻翻。林阴弥望都如许，赖尔浓芳占小园。
石榴花	朱仕玠	木槿纷敷对日曛，远输榴朵赤无群。剧怜碧玉钗头鬓，妒杀桃花马上裙。照夜乍惊烟出木，冒炎误认火烧云。洛阳处士如相觅，石醋芳名世久闻。
池上曲	朱仕玠	初来池上时，水满新杨蘸。仳别叹兼旬，田田荷已泛。荷泛稗相依，水风扬袷衣。颓阳不忍去，来月暮言归。
明月引	朱仕玠	澄宇高云敛，团飞到处看。江山宜独夜，松桧自生寒。莎际幽虫作，阶前清露溥。披衣荡子妇，揽袂起长叹。
梧桐花	朱仕玠	东风化鼠记桐华，别有青桐叶遍遮。欲试秋来如乳子，耽看阁外极妍花。任他开落吴宫侧，谁把菁英上苑夸。蜂蝶不知高格调，拚教零落委泥沙。
梧桐花	朱仕玠	烂熳开时别有香，熏风披拂映朝阳。共传櫜鄂皆成五，那识阳葩本异常。堕地碎缯从此拟，垂檐剪缬费推详。何当倒挂来么凤，管领华芳夏日长。
渡安平	朱仕玠	泛泛安平渡，微风试启窗。岸遥波侵树，山尽日沉江。水鹤归何独，沙禽浴自双。端居渺沧海，睹此觉心降。
咏新篁	朱仕玠	谷雨节序及，捎烟纷已齐。一林洋水曲，三月鹧鸪啼。转盖茅斋胜，翻令行客迷。何当风解箨，堤草共萋萋。
蟋蟀咏	朱仕玠	白露滴疏芜，清风肃飞阁。验彼候虫鸣，始知岁摇落。入耳促悲丝，遶庭急哀钥。遂令欢娱场，倏地成寂寞。志士惜日征，寡女叹居索。华发其如何，感此中夜作。
李节孝	朱澐	圣朝传采柏舟篇，海外旌扬李母贤。十指辛勤供洁髓，一生荼苦茹寒烟。机声常和书声永，冰节能同松节坚。八帙褘衣飞木凤，瑶阶人醉杏花天。
佚题	朱术桂	慷慨空成报国身，厌闻东土说咸宾。二三知己惟群嫔，四十年来又一人。宗姓有香留史册，夜台无愧见君亲。读怜昔日图南下，错看英雄可与伦。
半屏山	李丕煜	陡然拔地起，半壁凌芳洲。翠色空霄汉，岚光锁绿畴。鸟道晴峰拱，云帆碧海收。影入莲潭水，千年胜迹留。
傀儡番	李丕煜	汝岂生人类，袅然乱似麻。身文腰佩箭，齿黑鬓堆花。杯饮椰为酒，崖居穴是家。凭凌山绝顶，夜月数吹笳。
登红毛城，二首之一	李丕煜	安平雄镇海连天，海尽天穷何处连。海岛休夸天堑险，天威直破海门坚。天桥入海天涯断，海柱遮天海外悬。锁钥海邦天府重，擎天亘海自巍然。
登红毛城，二首之二	李丕煜	海外孤城别有天，海天相际水云连。天开海国朝宗久，海拥天家砥柱坚。薄海车书今一统，中天日月正双悬。楼观沧海摩天汉，海角天涯意惘然。
题画秋村叠嶂图	李中素	分明山水武陵春，却写秋光隔四邻。不着胭脂轻一点，恐将花片误渔人。
赤崁城，二首之一	李友棠	城府开朝旭，川流世界东。楼台山色里，鼓角水声中。鸟坠炎洲气，猿吟暮岭风。升攀重阁迥，极望碧鸿蒙。
赤崁城，二首之二	李友棠	高足未云骋，上头应有仙。岸昏涵蜃气，水滑带龙涎。日月光先到，云霞思独玄。沧波满归路，忆别动经年。
草地人	李乔	台阳膏腴地，一岁或三熟。可怜草地人，不得饱糜粥。里正催租吏捉人，投林有洞幸藏身。昼伏夜归饥不忍，归来惟对甑中尘。曩从城中来，曾见城中客。峨峨称大家，丹艧间金碧。丰衣美食如山积，不如卖女图朝夕。使侬莫作沟中瘠，女事贵人两有益。吁嗟乎，坠茵坠溷不可知，飞絮飞花岂有择。君不见，石濠别，幽怨声，流民图，凄凉色。
乌烟鬼	李乔	乌烟鬼，少年状貌真魁伟。如何转盼须臾耳，竟化魌魑难向迩。可怜昼亦如夜时，生亦如死期。寄言三五少年子，莫向红尘作鬼嬉。乌鬼含冤白鬼笑，故鬼前驱新鬼啸。风雨回首一灯昏，数点青磷犹照耀。区区蛮触越南都，令行禁止风霜俱。白日如镜照寰宇，鬼乎何处藏其躯。
台城竹枝词，四首之一	李如员	法华寺对竹溪庵，野色晴空一抹蓝。多少踏风人去后，五妃墓道日三三。
台城竹枝词，四首之二	李如员	客里频闻蟋蟀声，海东气候本先行。桐花未谢莲花放，更异缘墙壁虎鸣。
台城竹枝词，四首之三	李如员	梦蝶园荒野菊开，轻鞋踏遍碎苍苔。登高都向南关去，帽插山花暮始回。
台城竹枝词，四首之四	李如员	糯丸饷耗岁初添，谩道三时似夏炎。北路雪霜南路雾，新棉换却旧纨缣。
节妇郑氏诗【挽郑烈妇】	李廷纲	台地产中洲，中洲有女子。鹿驭在王家，郑也其原氏。伉俪方两年，问岁二十耳。双凤失其俦，孤鸾悲鸣矣。镜破不复圆，栢舟用自矢。此身将安归，此志实他靡。慷慨辞亲言，世人何所比。古来杰者多，谁能甘一死。从容就义际，千载垂青史。
九日北香湖观荷【北香湖观荷】	李钦文	九日湖光好，红渠一望奢。嘉名初有锡，胜地培增华。国色临秋水，香风落彩霞。岁寒须共保，切莫妒黄花。
海	李钦文	汪洋千万顷，浑浑渺无际。不知境界宽，反觉干坤细。沧溟大其观，波涛壮其势。遥遥一望之，云山奚所蔽。亘古咸如斯，昼夜将安憩。所赖舟楫功，巨川方可济。
海会寺	李钦文	回思往事白云间，止有青松不解颜。鱼鼓高低忙处响，鸟笙上下静中环。天开海国莲称社，月映蜂台禅闭关。休问当年衰盛事，于今长见老僧闲。
番社	李钦文	社屋参差路转纡，社中忽见数番奴。文身自昔称殊国，断发于今入版图。墙以竹环皆郁翠，屋因茅构束薪刍。争弹口里同心调，携手成婚醉酪酥。
登红毛城	李钦文	高筑坚城自昔时，登临远眺快襟期。潮声暗逐风声急，雁影还随日影迟。鹿耳浮沉天以外，鲲身隐现水之湄。于今休问当年事，总为王朝壮帝基。
节妇郑氏诗	李钦文	双凤喈喈恋俦匹，屈指余生年二十。恩情两载重如山，一朝影只吞声泣。啼鹃血泪染鸳鸯，连理枝残欲断肠。冰雪心肝甘自矢，轻生重节植纲常。数语辞亲自厄塞，回视亲颜心转迫。高堂勿复念残躯，薄命残躯奚足惜。生别死离在须臾，戚族罗拜皆长吁。精魂顷刻化天地，斯称巾帼如眉须。君不见湘竹泪斑传自昔，又不见古来望夫化作石。以兹寸息付青丝，山为枯容水为赤。吁嗟乎，郑女节烈耀人间，千载留名垂史册。
台湾吟	李钦文	直从澎岛渡台湾，几阅春秋倏忽间。海国奇观冈号木，天涯胜迹凤名山。早潮鹿耳游人徧，晚渡安平舟子闲。知是圣朝恩泽远，遐荒久已辟贤关。
魁斗山早春	李泌	山名魁斗最称雄，彷佛梯云上桂宫。远望千村凝淑气，平临万户挹和风。香飘桃李闻墙外，涌斗鱼龙跃泮中。自是东宁春色早，雪花满地着嫣红。
凤岫春雨	李泌	凤山多翠色，阴雨渐侵晨。雷奋翻龙角，波清跃锦鳞。禾苗皆献瑞，草木亦生春。知是圣泽远，衢歌徧海滨。
赤嵌城晓望	李清运	晨起兹城望，所思竟若何。涌金初日上，开鉴晓霞多。树老晴含翠，山危俯卧波。谩云天堑险，惟德沛江河。
玉山积雪	李祺生	元圃层城记未真，玉峰缥渺见精神。天遥岭海偏凝雪，地近蓬山讶砌银。六出花飘云气碾，全台源衍瑞光沦。何年分得昆岗脉，来障东南半壁新。
石洞嘘风	李祺生	玲珑石窍郁层岚，披拂烟云橐钥探。不用投胶酬巽二，自将挥扇转轮三。长天风色微茫合，近海潮声澒洞涵。料得吹嘘真力满，扶摇可藉汝图南。
沙喃秋水	李祺生	沙喃叭哩溯滩头，万壑千岩泻素秋。山卷云烟开北向，水分清浊合东流。金沙泉溢寒光沸，玉岫源倾练彩浮。闻道瞿唐常倒峡，此间原自有龙湫。
龟山朝日	李祺生	灵峰孤耸海东尊，高挹朝阳势欲吞。吸退晓岚开蜃市，吹残宿雨霁龙门。几番膏泽颐间出，万水朝宗肘下奔。谁向斑斓占吉兆，波光犹映墨留痕。
兰阳春潮	李祺生	劲厌钱王弩，雄吞伍相潮。千军声走峡，万里势连镳。带雨孤帆急，飞花两岸遥。望渠东到海，百谷共趋朝。
别友	李联芬	长汀草色恨连天，一片飞红涨绿川。寒入湘帘君又去，只随燕子过年年。
职守	李若琳	职守鸡笼北，疆逾马赛东。民岩深顾畏，獠岛悉帡幪。浑噩风犹在，钩輈语渐通。专城肩钜任，曷敢贷微躬。
月季花	李若琳	月季花开应月明，幽芳艳质四时荣。光华未许蝱维虫蚀，免使东坡和再生。
竹城	李若琳	设险城何恃，周遮竹四围。由来森干节，亦足固藩篱。疏漏宜增补，倾欹恐易危。即今犀角盛，莫使鼠牙亏。
佛桑	李若琳	果否佛桑属尔魂，酡颜日映扶桑暾。居官若概同仓庚，富贵真看到子孙。
即事	李若琳	自我符分蛤仔难，佛桑月桂日流丹。蒲葵讵肯逢秋弃，松柏无因傲岁寒。淫雨客疑天或漏，和风人庆海安澜。诸生努力操铅椠，莫遣山前笑弹丸。
形势	李若琳	枕山三面峻，襟海一更横。草昧荒前代，梯航本大清。龟趺蹲砥柱，鸟道辟荆榛。笑指奇莱外，闻风意已倾。
防番	李若琳	界未标铜柱，疆曾划土牛。犬羊区异类，糜鹿信同俦。奈有髑髅癖，能无性命忧。抽藤与伐木，莫浪越山头。
祀灶	李若琳	水火资生活，庖厨藉割烹。人间炊爨主，天上屈伸衡。见说仙舆驾，均于此日行。缅怀俞净意，精白寸心盟。
迎春	李若琳	凤纪颁夷岛，鸿钧入后台。人方循海迓，天已送春来。岁稔民同乐，官微老暗催。捧符经半载，步德未能该。
海防	李若琳	路自台阳出，嶐嶐始一湾。四围皆大海，五省仗雄关。天堑飞难渡，楼船利足患。圣朝虽恃德，不敢弛防闲。
除夕	李若琳	欲与民更始，胥将旧染除。一年终此夕，万户贴新符。老去心犹壮，春来病欲苏。天教能健饭，不必到澎湖。
敦俗	李若琳	干坤大父母，君相正陶甄。莫漫分三籍，由来似一人。田园沟洫共，歌舞岁时亲。兰地虽初辟，桃源合与邻。
编审	李若琳	地列东西势，庄分四五围。浚圳将水导，编甲以戈推。兔窟营空狡，鱼鳞册易知。普天皆食德，诡寄亦何为。
讲学	李若琳	经史传心学，诗篇养性情。如何凭记诵，止以弋科名。身世无殊轨，亲疏有定衡。春风浴沂意，领此在儒生。
罗汉脚	李若琳	盛世无夫布，仍多浪荡身。须知罗汉脚，半是掷金人。任肆萑苻虐，终罹法网新。孰操随会法，俾尔尽逃秦。
贺陈握卿梅月举第二子	李连升	颖川流派卜亨昌，报诞元方又季方。八俊蝉联先继美，双珠蚌剖便争光。祥符再索参其偶，庆衍中男弄以璋。况复晴和天气好，悬弧此日焕华堂。
秋物八咏	李钟问	千山瘦削绕平原，纵目西风坐故园。一带低迷衰草色，几人憔悴晚烟痕。峰峦已减当春黛，岵屺长销自古魂。最是不堪凭望处，翠微日日送黄昏。〈杨永智编校〉
秋物八咏	李钟问	澄江入暮夕阳斜，不尽低徊一望赊。万顷风烟寒楚佩，十年消息盻仙槎。眼前到处人心冷，镜里偏看老鬓华。欲托微词波已逝，临渊独坐怨咨嗟。〈杨永智编校〉
秋物八咏	李钟问	搔首问天独倚阑，露华清切涌珠团。阚郎不起三生梦，坡老空嗟一夕寒。长夜冰心栖海国，几家霜杵诉江干。琼楼贝阙红尘隔，此地几登自古难。〈杨永智编校〉
秋物八咏	李钟问	天路悠悠近紫微，孤云往反欲何依。风高鹤背千门出，雨冷龙腥半夜归。裁锦漫夸凌汉赋，薄罗将就补寒衣。与君好结闲中伴，莫逐狂猋到处飞。〈杨永智编校〉
秋物八咏	李钟问	轻尘静处暗闻香，遥指平原是故乡。曾托孤根依素女，分将修斧趁吴郎。枝头空说金为粟，苑内频惊夜有霜。漫道山阿容我老，喜来花信梦初长。〈杨永智编校〉
秋物八咏	李钟问	西风拂柳破愁醒，旧绪依稀别帝京。落叶舟摇南北岸，疏枝长系短长亭。寒依彭泽腰应瘦，老志灵和眼未青。莫上荒堤回首望，天涯多有怨飘零。〈杨永智编校〉
秋物八咏	李钟问	花房飘谢怅淹留，落魄凄凉老故邱。汝已无家依草露，我来含恨吊芳洲。香须粉翅销看尽，翠黛蛾眉怨未休。一自南园春去后，丹青迢递隔朱楼。〈杨永智编校〉
秋物八咏	李钟问	高楼乍度雁声初，节物惊心计已疏。露下栖迟南岭月，风前冷落北来书。长途矰缴看皆是，自古稻粱未有余。与尔凄清同世路，峰头何日不欷歔。〈杨永智编校〉
柑子	李阊权	千头初见一林青，传说繁霜下洞庭。色变金衣偏灿烂，香浮朱实倍晶荧。纔披露叶儿童喜，试嚼琼浆齿颊馨。就里何曾藏败絮，滑稽游戏不须听。
凤仙花	李氛	道是仙家卉，亭亭向座隅。纔惊花缀凤，翻见蕊凝珠。色逞秋容好，烟浮暮霭敷。邻家小儿女，纤手爱涂朱。
老来娇	李氛	不是名花作意红，老来颜色傲春风。几回侧倚栏杆立，错认珊瑚出汉宫。
龙潭夜月	李氛	月皎寒潭清，夜深秋露白。骊龙自在眠，云影荡天碧。
屏山夕照	李氛	峭壁蒙葺绿，天然列画屏。夕阳残照里，添得十分青。
吊殉节五妃墓	林中桂	谁将明祚复延长，六月投缳日色黄。节凛泉台甘结伴，躯捐海国愿从王。宫帏永别同埋玉，脂粉宁悲久瘗香。行过魁山遗冢在，至今犹绕老烟光。
有感	林元俊	贫病交攻久未除，愁来难放两眉舒。冰弦不遇钟期识，破甑频同范叔虚。自惜鲋鱼居涸辙，谁怜骐骥困盐车。纵教沦落长如此，慰我还凭架上书。
和陈握卿留别	林光辉	英姿卓卓驾回车，叠唱骊歌古道斜。庾鲍风流倾梓地，雷陈声价动荒遐。谈心兴到频呼酒，挥手情牵强看花。满地落红添别恨，遥瞻云树隔天涯。
赠陈握卿己巳年（1809）董修寂凝坛吕祖庙	林启泰	聿新轮奂耀神光，布地金沙普化长。独秉丹诚为首唱，从今过庙重纯阳。
丹渡晴帆	林梦麟	欣逢海峤庆安澜，曲岸津开翠色丹。片幅轻帆依日脚，数声唤渡入江干。渔舟巿远撑篙急，客棹风清系缆宽。独怨西归偏我靳，乡关怅望碧云端。
冈山树色	林梦麟	苍苍云水望中深，耸拔冈山百尺岑。暮霭晴岚匀着色，洞烟湖雨合成阴。每因觅橘青迷眼，常欲问樵绿绣襟。闻道仙人曾种药，良方拟向古樛寻。
泮水荷香	林梦麟	北郭闲行泮水长，遥看菡萏舞风香。山开翠幛常留影，腊尽红衣尚斗籹。新叶半遮当草鹭，高茎深隐采莲航。最欣堤畔寻归路，无那清芬欲染裳。
淡溪秋月	林梦麟	玉兔娟娟碧水悠，波光万顷映沙州。声归长寂溪原淡，气有余清月带秋。泛棹浑忘身在世，行吟只觉魄吞喉。尘心对此全销却，半点繁华更不留。
琅峤潮声	林梦麟	南峰双峙海门开，昼夜波涛卷地回。雄似平沙奔万马，骤如阔汉殷千雷。鸣樯已见风当劲，吼汕先知雨欲来。常向长松高枕卧，几番残梦为低徊。
球屿晓霞	林梦麟	屿如蓬岛水中浮，晓曙霞生万仞头。紫映朝阳遮碧汉，红辉苍海染丹流。烧山树火晨初放，濯锦江波夜未收。拟望凝台风又左，金光满棹送归舟。
翠屏夕照	林梦麟	花县东环一岫青，晴光晚色映郊垧。耸辉晶壁悬云障，列灿图书展画屏。宿鸟投来斜点影，浮烟飞度淡留形。登临为爱清辉好，几度归迟欲戴星。
凤岫春雨	林梦麟	丹凤飞来寄海滨，青郊蒙雨茜峰新。人烟树色遮全断，水影山光望未真。欲写天池五彩羽，已分帝阙万家春。遥看霁后平畴上，点点清流泛碧银。
石塔屿	林大鹏	峋嶙沧海岛，石塔斗飞泉。云湿人犹在，树欹鸟共屳。平郊迷极目，远水欲浮天。潦倒高歌后，名山是夙缘。
重游鲫鱼	林奎章	十一年前此地经，今朝认取古沙汀。水光不改当时绿，山色犹留旧日青。一幅画图鱼蟹舍，数家溪溆薛萝亭。乘桴熟睡波心稳，泊岸无须扣竹扃。
送陈握卿归东瀛	林奎章	自从荆识订心知，几度西窗剪烛时。每趁雨风寻旧话，忽装琴剑促归期。今朝劝尽留君酒，他日吟余别我诗。咫尺天涯疏会晤，伊人宛在水之湄。
跋陈握卿与善录，二首之一【跋陈握卿茂才与善录】	林师圣	聚首相亲数十年，曾披着述辑成编。承家历历名言在，淑世昭昭雅训传。说备东平心最乐，谈赅司马德为先。从教海外遵鸿诲，与善应多积善缘。
跋陈握卿与善录，二首之二【跋陈握卿茂才与善录】	林师圣	与善名篇论说通，细研善善总无穷。惩淫务返清贞俗，戒侈惟存俭朴风。刺骨针砭回痼病，当头棒喝醒顽蒙。休云海岛宜观感，亘古寰区善类同。
闻和斋陈三兄在大昆麓庄截筒化字率此寄赠	林师圣	截筒化字昔人无，敬圣如兄孰与俱。僻地休教遗剩画，清风尚可扫微污。且将食古归君子，竟把虚心勉士夫。自此乡村知傲效，琅玕值足当洪垆。
东湖即景，三首之一	林庆旺	东流妩媚好逍遥，春树斜横佳致饶。十里潭光天际映，四时野色水中描。竹枝蔓衍拖青带，霓影纷披漾采桥。万户灯红居似织，湾波岸上看莺娇。
东湖即景，三首之二	林庆旺	一苇舟行游兴阑，锦鳞磅礡共垂竿。萍依泽畔岸连袂，星覆津头矶戴冠。籹牖云斜梳曲鬓，烟波日落镜悬盘。东湖今作西湖赏，也许骚人极目看。
东湖即景，三首之三	林庆旺	翘首湖天侈胜游，东郊花柳正娇柔。三时应许烟霞接，一水还教雨露收。色映苍松团鹤盖，影坠明月浴珠球。野夫亦解幽清致，携手盘姗泛扁舟。
鹿耳门晓望	林庆旺	五更飓发肆狂澜，险阻百千客棹难。舟柁岂安潮淼涌，渔灯错认晓霞观。蛟龙水面吞星镜，凰凤山头遁日丸。波入鹿门风未宿，一层惊了一层滩。
台湾八景	林庆旺	渡海与江并，春光薄暮清。藩宫离黍憾，王国普天平。月色三更远，渔歌四野横。行人多少许，几棹惠风迎。
台湾八景	林庆旺	野径积沙深，七昆缓步寻。笠翁疑隐见，舟子任浮沉。众籁鸣天际，孤灯照水心。晨星钟漏落，渔火色相侵。
台湾八景	林庆旺	巃嵸插三台，花香百里回。凤毛山掩映，鹿苑日徘徊。待月知波至，闻风惊浪来。春潮声似箭，仿髴迅雷催。
台湾八景	林庆旺	冰壶九曲通，粉队市郊同。鸡声闻社北，笼影照墙东。藕丝垂地上，玉屑落天中。柳絮随风起，清肌赏太空。
台湾八景	林庆旺	东方悬太阳，丸子见重洋。水曲腾波势，天池跃曙光。丽形能破雾，艳色出扶桑。一望沧溟远，珊瑚灿晓妆。
台湾八景	林庆旺	极眸赏屿西，艳冶彩云迷。丹气四时播，红颜一笔题。寒鸦无独返，孤鹜恰同栖。醉脸归来晚，新篇五色齐。
台湾八景	林庆旺	形胜蔚崔巍，登高望九垓。三时先月得，七宝避风催。宦困穪颜骨，名成笑陆才。澄清惟此景，耸立素怀开。
台湾八景	林庆旺	大观轮奂宜，游屐自委蛇。香坐乐章进，梅开宫漏迟。一舟高浪响，千里渺云驰。倾耳双洋外，杯深百不辞。
台湾偶作	林庆旺	跋涉双洋任太虚，尘氛越国好删除。长披云树为疆界，尽为巿楼入券书。竹户日窥诗史案，海天风叩首阑居。有怀砥柱难投笔，几载凄凉志未舒。
九日元兴岩登高	林应运	翠屏岩上景奇哉，突兀山头眼界开。紫岭石疑乌帽落，碧空云想白衣来。倾觞可养双颐晕，对菊还怜百草颓。九日登高人尽醉，不知何处是天台。
红牡丹茶	林振芳	名葩原产自荷兰，移植闲庭色更珊。叶翠拟侵龟背绿，花红恍映鹤头丹。珠胎涨腻时惊晚，绛蕊含花岁耐寒。艳态已堪供画谱，休夸国色灿雕栏。
游海会寺	林振芳	独爱清幽此地来，不辞芒履踏苍苔。烟迷竹径钟声远，云敛溪山梵宇开。胜迹何须金布砌，上方宁异玉生台。谈空闲士迟归思，无数闲禽绿水隈。
阙题	林朝英	仙客乘槎不乘鹤，江上登楼槎上宿。大别山头风雨多，晴川阁上千年日。江人但食武昌鱼，溪女犹歌大堤谷。国□万艘去不迟，三楚遗思在蔀屋。为君剪断鹦鹉洲，染破潇湘一片绿。
阙题	林朝英	疏萱翠叶影离离，岁晚松梅缔故知。栖凤化鳞翻有待，虚心直节表清奇。
阙题	林朝英	又住湖干上，依人屋数椽。晚山如我瘦，明月向谁圆。酒薄寒难御，愁多病易缠。怒涛飞不到，聊借一枝眠。
春郊	林材	春明锦绣杏花天，十里香风阡陌连。昨夜雨声鸣落叶，晓来蓑笠满桑田。
旗尾秋搜	林材	山如展旆簇东南，讲武年年秋待三。风动龙旌辉凤岫，日临唐铠耀蛟潭。飞麋不逐金弹落，狡兔乍逢雕羽探。岂是振威徒纵猎，欲教深谷避髼鬖。
答客问台湾之游，二首之一	林松	前古人稀到，重洋我独经。顿忘几潮汐，所见一空青。海外有余地，天东无尽星。直疑是员峤，何处访仙灵。
答客问台湾之游，二首之二	林松	燠多寒少处，天气觉长晴。瓜自杪冬熟，日从中夜生。烟深乌鬼井，潮逼赤崁城。谁见携吟杖，珊瑚篱外行。
澎湖留别，四首之一	林树梅	澎山三十六，荒垒半渔寮。虎井风烟壮，龙宫暑瘴消。云生香鼎屿，雷压吼门潮。访古屯军迹，周回荡短桡。
澎湖留别，四首之二	林树梅	昔我初来处，舟从外堑迂。厨娘炊犊粪，蜑女鬻螺珠。日落风沙舞，乡偏气候殊。他年夸远客，瀛海有珊瑚。
澎湖留别，四首之三	林树梅	蜃气喜初收，承欢骋壮游。烽烟诸岛静，诗思一帆秋。阅歳同休戚，临行且唱酬。吾乡斜照里，指点是浯洲。
澎湖留别，四首之四	林树梅	踪迹如蓬转，风波又一经。地原多鬼市，人喜逐鱼腥。古剑寒肝胆，奇书瀹性灵。归装何所有，囊底贮空青。
再渡台湾呈曹怀朴明府	林树梅	海客生长居海陬，风涛险恶能操舟。昔曾侍父驰边邮，一战败贼禽其酋。于今事往星亦周，久无梦想膺封侯。昨来剑气腾斗牛，又闻小丑横戈矛。台地关切桑梓忧，谁其平者心悠悠。曹侯御侮足智谋，奉檄邀我仍来游。张帆猎猎风飕飕，如箭离弦不可留。南有落漈东琉球，西界黑水红水沟。神鱼拍浪高舵楼，轰雷喷雪排山邱。水仙挟船船转头，眼前鹿港台咽喉。可怜一路多髑髅，良田万顷无人耰。吾皇仁圣汤武侔，解网不杀毋穷搜。安集之策须讲求，愿君莫遣流民流。
重至安平镇	林树梅	又来经旧镇，指点七鲲洲。父执多青眼，军民半白头。楼高边海戍，路隔瘴云秋。不尽当年感，何心话壮游。
曹侯既兴水利乃巡田劝农赋此以颂【夏雨初晴呈曹明府】	林树梅	山郭新晴野草香，熏风吹动葛衣凉。劝农遍种三杯粟，引水新开九曲塘。事事便民真父母，心心报国大文章。昨朝应有村儿女，争看先生笠屐忙。
登凤山县新筑城楼	林树梅	百尺层楼踞凤山，山高直欲控诸蛮。新城得地成强圉，旧治他时作外关。从此筹边消战气，最宜观稼念民艰。众心已信坚如许，烟火人家好市闤。
从曹侯巡山即事	林树梅	巡山不惮历崎岖，亦有壶浆在道途。孝弟从风征雅化，田园指日辟荒芜。秋声作雨千林合，峦势如波万派趋。要使边军知号令，深宵露立尚弯弧。
重至台江闻湘云已化去三载矣	林树梅	台江不若湘江深，湘竹湘云愁我心。难买欢情到白首，人生何用多黄金。
赠陈握卿甲子(1804)年董修台湾县学文庙	林琼	丹楹刻桷渐消磨，振起规模壮若何。俎豆千秋森肃穆，宫墙万仞蔚嵯峨。前徽渺渺遥相继，盛典煌煌肯放过。奎阁聿新文庙焕，瀛壖善举独君多。
巡社课番童	林绍裕	宿雨初收涧水浑，闲骑款段过蛮村。槟榔交暗青围社，椰子高悬赤映门。卉服授经通汉语，铜鐶把耒识君恩。三年来往惭司教，喜见番童礼让敦。
重九后一日登鼓山观海【重九后一日登鼓山】	林绍裕	重阳宿酒未曾醒，又载樽罍绝岛停。沧海无风长澹沲，遥天竟日自青冥。飞飞沙鸟纷如叶，点点鱼舠宛似萍。最爱绮霞明夕照，干坤横展画图屏。
中秋夜望月	林翼池	风卷浮云尽，冰轮出海东。井梧金破碎，庭桂玉玲珑。素彩流银汉，清辉泻碧空。夜阑犹不寐，酣醉月明中。
废宅	林翼池	阿谁宅子荒芜久，一望凄然泪欲挥。幽蕙消来秋草茂，灵禽扬去暝鸦飞。华堂白昼狐升座，绮阁黄昏鬼扣扉。为问主人缘底事，长楸走马不思归。
题屏风	林翼池	人俯澄波披雨钓，鸟冲残霭掠云飞。卧游忘却丹青笔，直欲携壶上翠微。
题画	林翼池	空蒙山色翠连天，古木参差带晚烟。借问黄童携绿绮，随驴何事渡前川。
安平晚渡	林翼池	薄暮津头唤渡喧，斜阳暗暧水中天。红毛城掩桄榔雾，黑齿人攀椰子烟。新月送将名利客，好风吹尽去来船。南飞乌鹊今何在，击楫中流记昔年。
雨中感怀，四首之一	林兴泗	怪底泉声不断流，衙斋六月冷如秋。凄风几阵树脱叶，老雨连朝人白头。云覆短檐成久宿，海眠红日欲长留。虚堂独坐浑无赖，身世真同一泛舟。
雨中感怀，四首之二	林兴泗	纔看倒峡又倾盆，两地关心错昼昏。济北惊传千里赤，海南厌见野云屯。十家九室蛙生灶，八口三餐草掘根。惭愧公私无一补，昂藏七尺负干坤。
雨中感怀，四首之三	林兴泗	潮声聒耳雨声催，几日垂头兴尽灰。红白好花开易落，文章老友去还来。书缘窗暗生离我，酒为愁多怕举杯。坐卧不能频徙倚，补天谁是女娲材。
雨中感怀，四首之四	林兴泗	伤禾坏舍事堪危，云尚重重雨尚垂。人意皇皇今若此，天心漠漠欲何为。涛倾万丈蛟龙吼，树湿千枝鸟雀悲。四载穷荒看不惯，直教抱病下书帷。
节妇郑氏诗【挽郑烈妇】	林华昌	凄绝香闱忽折鸾，无端玉树苦摧残。百年心事梦中托，九转肝肠哭后干。蜀魄夜啼霜月冷，湘魂时绕凤江干。从容一死宁他矢，独挈纲常万古寒。
竹溪寺	林青莲	沿竹寻僧院，傍溪叩佛堂。溪回水自曲，竹密山亦凉。供客三杯酒，参禅一炷香。听谈心未倦，溪竹已苍茫。
莲花潭	林青莲	芹藻清涟乐溯洄，山光水影共徘徊。荷如解语闲舒卷，云似无心自往来。城阙袛应思我往，泮林谁是出群才。眼前活泼无穷趣，认取源头莫漫猜。
红梅	林青莲	换却冰魂月魄胎，丹心一点逐春台。疏枝彷佛红霞遏，密蕊依稀绛雪堆。映日只疑花是锦，迎风始悟有香来。自从林逋留情去，尽染相思血泪开。
登龟山望海潮	林青莲	层峦独上莽寒烟，四望苍茫潮气连。欲净尘胸千顷外，直空醉眼万波前。涌来三汲银河卷，驾去六鳌碧落悬。漫记禹门争奋鬣，且教沧海动龙眠。
红毛城	林鹏奋	澎湃波中沙屿横，荷兰曩筑小砖城。秋风夜半嘶寒蜃，危蝶翻时掉尾鲸。戍阁凌波钲鼓厉，沙洲落日水天清。白云渺渺增惆怅，残垒荒凉弱草生。
昙花图，二首之一	柏谦	西域谁携仙种回，昙花喜杂瘴烟开。分明遗赠皇华使，不令空王独占来。
昙花图，二首之二	柏谦	一帆飘渺驾长川，留取奇花入画妍。却笑君房浮海去，不传芝草长琼田。
小停云春初寄兴	柯培元	匆匆新岁换，春色到天涯。阶茁姑婆草，庭开姊妹花。四山纷沐雨，落日独明霞。羁客还乡梦，风吹海上槎。
玉山积雪	柯培元	天外玉芙蓉，晶莹彻几重。可望不可及，无夏亦无冬。海上殷红日，云间描白龙。仙人藐姑射，皎洁好姿容。
生番歌	柯培元	风藤缠挂傀儡山，山前山后阴且寒。怪石丛箐巨龟卧，横根老干修蛇盘。呦鹿成群觅仙草，捷猿结伴寻甘泉。蕉叶为庐竹为壁，松皮作瓦棕作椽。中有毛人聚赤族，喧作鸟语攀云端。黔面文身喜跳舞，唐人头颅汉人奸。或言嬴秦遣徐福，或言零丁洋贩船。或言云南梁王后，或言日本荷兰传。不识不知竟太古，以似以续为葛天。剃发输饷归王化，女则学织男耕田。人生大欲先饮食，此辈喜见汉衣冠。我朝舆图轶千古，梯山杭海暨极边。天之所生地所载，几希禽兽诚可叹。吁嗟乎。此亦穷黎无告者，圣人仁政怀与安。
石港春帆	柯培元	港口晴朗点翠螺，船头风力动纤萝。今年节气迎春早，半夜潮声到客多。照海白云低近水，开帆细雨不扬波。天边鷁首如飞鸟，指点艅艎顷接过。
沙南秋水	柯培元	峭壁奇峰抹远天，山根环绕镜含烟。平林落叶秋风起，水净沙明好放船。
风岫嵌云	柯培元	丹穴白云封，威凤翔其外。一落千丈强，仰视青空界。天半朝阳鸣，海天翠羽翽。昂首衔梅花，洞口风吹快。
草岭偃风	柯培元	山上山下翠云接，一山上下飞蝴蝶。经年青草长如人，此处蝴蝶大如箑。上山一路何茫茫，蛮雨瘴烟停落叶。披襟恰当天风来，纵目惊看海浪叠。春风吹暖秋风凉，春草茁绿秋草黄。四山响应叫鹧鸪，一天云暗啼寒螿。行人踽踽行不得，千里縻芜渺斜阳。吁嗟乎。莫为远志为小草，寸心报答春晖长。
望玉山	柯培元	到底神山不可名，此间疑即是蓬瀛。晶莹一气冲云出，缥缈三峰削壁成。翠水瑶池应彷佛，琪花珠树不分明。天门朗朗乘风上，好伴仙人饵玉英。
汤围温泉，四首之一	柯培元	华清第二汤，赐浴世所艳。海外有温泉，波浮空潋滟。
汤围温泉，四首之二	柯培元	器树荫泉上，泉中水若沸。曲折山溪间，翻觉草青郁。
汤围温泉，四首之三	柯培元	层峰阴积雪，地气暖如蒸。僻壤无人到，澡躬谁许称。
汤围温泉，四首之四	柯培元	补入温泉志，应叹见者稀。会将芹藻采，可咏浴乎沂。
过草岭	柯培元	荒草没人作风浪，我御天风绝顶上。风吹飞瀑冲石过，雾漫前山殢云涨。老猿攀枝窥行人，怪鸟啼烟弄新吭。千年老树无能名，十丈悬崖陡相向。下瞰大海疑幽冥，仰视天光透微亮。安得化险为平夷，中外同歌王道荡。
熟番歌	柯培元	人畏生番猛如虎，人欺熟番贱如土。强者畏之弱者欺，毋乃人心太不古。熟番归化勤躬耕，荒埔将垦唐人争。唐人争去饿且死，翻悔不如从前生。传闻城中贤父母，走向城中崩厥首。啁啾口桀格无人通，言不分明画以手。诉未终，官若聋。窃窥堂，有怒容。堂上怒，呼杖具。杖毕垂头听官谕，嗟尔番，尔何言，尔与唐人皆赤子，让耕让畔胡弗闻。吁嗟乎。生番杀人汉奸诱，熟番独被唐人丑，为父母者虑其后。
噶玛兰城	柯培元	绕城修竹笋新抽，竹外弯环入海流。清浊分溪芳草界，东西对势白云浮。春晴丽日烘金面，雨过浓烟隐凤头。遥指玉山笼瑞霭，居人尽道是瀛洲。
噶玛兰署佛桑花	柯培元	艳说佛桑树，厅前印绿莎。果参般若蜜，花似曼陀罗。下界昙云幻，西天瓖色多。朝朝烘日出，映我醉颜酡。
头围	柯培元	白板低檐数百椽，周围修竹袅炊烟。山中自有梅花历，海上常看玳瑁天。丈甲三时分禾罢稏，居民终岁饱鱼鲜。此间饶有淳民意，法古应教复井田。
龟山歌【望龟山歌】	柯培元	千岁老龟化为石，遍体绿毛眼深碧。蹒跚欲上蓬莱山，道逢巨鳌话仙迹。天风惨淡迷寒云，水路苍莽震霹雳。缩颈潜伏波之心，奔浪汨没露其脊。不计岁月皴莓苔，竟饱烟霞附砂碛。细草如鳞群鹿游，深涧穿胁老猿据。我家东鲁有龟山，宣圣奏琴何戚戚。我望金沙有龟山，迩英说书叹啧啧。兹龟避地兼避人，不为世人十朋锡。我行正值春风生，遥见空中翠新滴。曳尾波中甘沉堙，昂首天外去咫尺。更闻中央澄清潭，中有金鲤化梭掷。吁嗟乎，龟兮龟兮如有灵，力捍蛟龙斩荆棘。买山有愿终乘桴，此间支床学闭息。
龟峰衔日	柯培元	曳尾波间不计年，日华吞吐雪花溅。扶桑远上曈曨影，昂首红云碧落边。
苏澳连舶	柯培元	烂贱鱼虾市，喧阗舟古客船。晴明占海熟，丰稔看樯连。帆影惊涛外，潮声落照边。黄昏灯火盛，水面聚人烟。
兰城除夕有感	柯培元	官阁萧条百事慵，举觞白眼看云容。食因养胃宜求淡，交未倾心莫太浓。绕砌苔痕经雨滑，补墙山影被云封。瞢腾尘梦醒来后，海外新年蓦地逢。
兰城阴雨	柯培元	阴雨竟如此，绳床客不眠。浮沉成大梦，哀乐感中年。拥絮与谁语，挑灯只自怜。夜凉官鼓静，睡鸭枭残烟。
元兴寺	柯廷第	环溪列障化城中，曲水樽前布暖风。花鸟一帘应有分，云山四合若为通。径延修竹交加翠，波卷残霞潋滟红。比似吾庐更高枕，朅来雄剑说空空。
仙人掌	柯廷第	恰如承露汉金茎，一树翘然数片横。赋性雅宜辞艳冶，托根原合寄蓬瀛。朝飞细雨擎珠润，夜破微云捧月明。几许芳菲羞并列，且将劲质贯时荣。
凤岫春雨	柯廷第	岫耸东南万里遥，况当霢霂傍春朝。丝飘木末银花碎，响落松涛穴气寥。微雨过时生众沸，白云飞处有人樵。凭虚不尽烟霞想，漫付关荆仔细描。
跋小停云馆	柯椽	青云招不来，白云留不住。我欲赋停云，云停渺何处。
鼓门夜泛	柯汝贤	打鼓门中泛，纡回水两歧。平湖山倒影，古树鸟啼枝。湾曲风多换，岭高月出迟。鸡声泉落峡，龙睡客探骊。瞬息谯楼近，崚嶒古剎危。几曾沧海望，气象万千时。
正月十五日至头围	柯箖	山村羯鼓与饧箫，旅馆黄昏破寂寥。邀月樽前春漫漫，试灯风里雨潇潇。近年飘泊如浮梗，半夜喧腾又上潮。行李匆匆正月半，可怜今夕是元宵。
题庐氏书舍	柯箖	墙外春山翠欲流，一年花事值春头。斜风细雨寒犹嫩，绿酒红灯客尚留。大海烟云纷万变，主人意气足千秋。曷来又印鸿泥爪，聊试堂坳泛芥舟。
中春雨后元棫岗学博共游鸿指园，二首之一	柯辂	别墅蓬瀛胜，招携试一临。径幽迷屐齿，花艳覆春阴。树石藤萝古，楼台烟雨深。到来真浩旷，吾亦爱山林。
中春雨后元棫岗学博共游鸿指园，二首之二	柯辂	三载宦游客，栖迟在海东。发从今日白，花似去年红。景物逍遥外，干坤俯仰中。吾生几两屐，雪爪倦飞鸿。
台郡城楼晓望	柯辂	郡郭苍茫百物蕃，南临渤澥北乡村。烟涵海色藏鲲屿，潮卷涛声入鹿门。岛上红毛余战垒，津头赤马拥云屯。百年兵革销沈久，丽醮空闻画角喧。
玉峰书院借庐	柯辂	花木萧疏草不除，广文官冷乐何如。家无醅酒贪留客，橐有俸钱常买书。半日吟诗登小阁，几人问字到吾庐。本来面目依然在，且拟携经带月锄。
秋日游白云寺	柯辂	檀旃远出白云隈，邀友秋游策蹇来。竹径梵音传爽籁，石坛屐齿印苍苔。一帘花雨禅心静，半榻茶烟鹤梦回。瑟瑟疏林红叶下，暮鸦解客漫相催。
春日过栗子岭	柯辂	逶迤一径入云深，夹道松杉十里阴。天半钟声闻鹿苑，雨余空翠滴烟林。春泉石畔分新脉，时鸟山中变好音。直欲振衣千仞上，仙灵笑我腐儒襟。
春日望海	柯辂	碧海浑无际，和风镜面开。春潮孤岛没，暮雨细帆来。鹿耳双缨出，鲲身七线回。旷观天地阔，且覆掌中杯。
偶成	柯辂	牢落多忧患，须眉一老翁。广文居五席，十载等旋蓬。海色残霞外，人烟落照中。宜春新换帖，岁序又忽忽。
春日南院	柯辂	久雨喜初晴，风光曲院清。燕飞斜带语，花落细无声。性僻耽幽静，年衰倦送迎。萍踪聊此寄，浪迹一身轻。
泮水荷香	柯锡珍	苍茫曙色远凝烟，雨后空潭更洒然。鱼逐翠开惊出水，鸟衔香去溯流泉。花间脂粉浓还淡，叶底珠玑碎又圆。此地兴怀多逸致，好将图笔写幽玄。
春郊	柯锡珍	独行随兴往，曾不问西东。拾尽千苍色，携来两袖风。春光山影里，佳气白云中。何处寻幽侣，鸳凫立水潀。
鲲身晓霞	柳存信	彩霞朝起灿江天，历历沙鲲几屿连。玉镜初开云外现，红绡一缕望中悬。潮来错认波生锦，雾散翻疑彩作笺。极目沧溟无寻处，祥光岂向海门偏。
泮水荷香	柳学辉	一湖莲水泮，气味夺芹香。似放濂溪种，应分大士芳。至人禋祀地，君子溯洄方。最是扶舆力，馨闻直荐王。
丹渡晴帆	柳学鹏	苍茫丹港阔，一叶挂云晴。棹击清波碎，帆悬晓曙迎。扬风随曲水，驾浪鼓层浤。舳映残烟净，窗含半月明。停桡芳草陌，轻渡落猿声。认得津头路，兴怀万里情。
冈山树色	柳学鹏	蔚然呈秀气，树绿满冈山。晓谷轻烟锁，青林薄雾关。交柯如斗翠，密叶转怡颜。掩映晴川景，参差曲径湾。枝疏秋欲老。干古月来闲。凭眺如堪陟，云梯望可攀。
泮水荷香	柳学鹏	绿荷生曲沼，出水远闻香。外直无枝节，中通自秘藏。风过熏碧岸，雨滴碎银塘。味带清泉迥，流随玉液芳。屏山澄翠影，泮壁映余光。寄语涉江者，田田莫滥觞。
翠屏夕照	柳学鹏	残阳当返照，紫色满山屏。石壁含余耀，层崖入暮青。光连双翠岱，影倒小邱亭。树色看明灭，岩光入渺冥。残烟闲度晚，归鸟倦舒翎。可是关荆画，披图映曲棂。
雁门烟雨	杨世清	照眼空蒙失远村，徘徊四顾接云根。台江好景君须记，细雨轻烟锁雁门。
鲲身集网	杨世清	桃花新涨水粼粼，铁板沙深隐巨鳞。我亦萍踪思泛宅，肯容蓑笠网鲲身。
恭纪惠献贝子王平定浙闽功迹颂言，四首之一	杨二酉	简任隆专面，皇家有召方。虎符来凤阙，玉斧出荆阳。越北烽初动，闽南丑欲狂。恻然勤睿虑，移节奠金汤。〈廖振富编校〉
恭纪惠献贝子王平定浙闽功迹颂言，四首之二	杨二酉	八闽开层障，三山列秀雯。王师忻大捷，宗子有奇勋。竹帛昭天日，轮囷灿海云。邻霄遗泽畔，人识旧将军。〈廖振富编校〉
恭纪惠献贝子王平定浙闽功迹颂言，四首之三	杨二酉	积善长余庆，天家亿万年。维城开旧府，閟殿仰遗悬。龙幕浮香雾，螭环引翠烟。蒸蒸兴孝思，俎豆永鳌巅。〈廖振富编校〉
恭纪惠献贝子王平定浙闽功迹颂言，四首之四	杨二酉	况有旌贤诏，祠崇闽越中。勋高天柱北，名溢大瀛东。嗣烈敷丹荩，承谟慰紫枫。讴歌兴海上，先后仰崇功。〈廖振富编校〉
秀峰塔诗	杨二酉	绿沉初脱颖，光照海东西。阵扫千军废，锋排五岳齐。鹏抟云有路，蟾步月为梯。伫看生花管，长杨赋可题。〈廖振富编校〉
耕耤，二首之一	杨二酉	连畴宿雨润如膏，太守亲推湿锦袍。犁破碧云开万顷，自今岁有属贤劳。〈廖振富编校〉
耕耤，二首之二	杨二酉	布谷声齐遍海东，夜来时雨兆年丰。遥知捧日云多处，天子躬耕千亩中。〈廖振富编校〉
凤山道中遇风	杨二酉	巡方纔入凤城东，出谷嘤鸣趁好风。数点香尘溪水外，万家烟火竹林中。时来草上观新政，每憩棠阴识旧公。从此扶摇临海国，双旌遥指日初红。〈廖振富编校〉
静者	杨二酉	斗室虚明户不扃，时人错比子云亭。窗衔秋水一痕白，帘卷西山数点青。酒后每偿书画债，梦余闲课茗泉经。白头岁月浑忘却，任取寒梅浸胆瓶。〈廖振富编校〉
过宁靖王故宫	杨宗城	浮云仰视亦须臾，长啸从容合院徂。臣节不磨天地老，世风虽远纪纲扶。西山叩马两高士，东海悬梁一丈夫。自是求仁无怨悔，奚烦遗叟重嗟吁。
庚戌（1790）秋暮赴澎湖赈恤风灾遇飓折至东吉洋默祷于神始抵澎之峙里澳诗以志险	杨廷理	为议澎民赈，劳予百战身。风波惊乃觉，天佑祷逾神。浪息鱼龙静，光开日月新。不知漂泊者，曾有未安人。
庚戌（1790）秋暮赴澎湖赈恤风灾遇飓折至东吉洋默祷于神始抵澎之峙里澳诗以志险	杨廷理	风急难为定，纵横东吉洋。惊人千顷浪，抚己九回肠。云气倏开爽，天心宁混茫。不波殊可庆，恋阙敢相忘。
庚戌（1790）秋暮赴澎湖赈恤风灾遇飓折至东吉洋默祷于神始抵澎之峙里澳诗以志险	杨廷理	利涉惟忠信，姱修无一能。望洋情绪怯，飞渡眼花腾。宦海原如此，惊涛见未曾。嗒然何所恃，方寸实堪凭。
庚戌（1790）秋暮赴澎湖赈恤风灾遇飓折至东吉洋默祷于神始抵澎之峙里澳诗以志险	杨廷理	渐见月如昼，金波万里宽。参差鱼舍远，高下浪花寒。夷险皆前定，驰驱敢畏难。嗟予还泛泛，久矣绘图看。
九日晨起闷坐	杨廷理	斜风密雨到重阳，忆到身家百感茫。觅句了无新意味，从公难改旧衷肠。潮声远近喧清梦，虫语周遭近小床。毕竟似僧还是客，披衣起坐费思量。
九月十五夜苦雨	杨廷理	匝月秋霖不肯晴，中宵屡起看云情。披升田甲容迟丈，输运仓储耐缓征。溪涨泥深肩负苦，雷奔电掣鬼神惊。剧怜一片光明影，却亭云暗里行。
辛未生日志感，四首之一	杨廷理	六五光阴弹指中，遐陬三至效孤忠。云霞过眼都陈迹，冷暖随人亦苦衷。歧路叠更心倍小，流言难禁耳须聋。功名青史知非偶，未信苍颜得转童。
辛未生日志感，四首之二	杨廷理	欣偿夙愿历深山，自在寻吟暮雨湾。权勇不矜心坦荡，猛宽相济语雍娴。三灾恰共黎番苦，二端平分水月间。审处熟思凭一己，几回搓手怅维艰。
辛未生日志感，四首之三	杨廷理	忆承恩命感惭俱，洊历升阶眷独纡。鞅掌卅年因偊步，黾皇一念凛公趋。缘深瀛海频经度，梦契臞仙屡仗扶。差喜精神犹满足，卑官雅称白髭须。
辛未生日志感，四首之四	杨廷理	重思建树到瓯闽，一片丹心总欲伸。拓土开疆经岁月，锄奸勘乱辑民人。雪霜饱尽消中热，风雨漂余会首春。仕路崎岖随运转，伊谁禄富我偏贫。
畏雨	杨廷理	一日阴晴屡看天，晚收伊始兆丰年。扬花恰遇秋阳暴，撷实频惊宿雨绵。手执瓣香虔拜祷，心悬厘祝凛冰渊。浮云终惜东风扫，枉使愚忱苦自煎。
佛手柑	杨桂森	散花人去布云昙，指月神传酿露柑。十二圭棱身外幻，三千世界掌中含。匀将蜡办空原妙，清到檀心染未谙。轻薄纷纷竞翻覆，选场谁与证禅龛。
泥路行	杨桂森	舆丁搓泥揉浆走，呼左呼右声声吼。重任全凭老肩负，森严一步不可苟。后者慌问泥深否。前者忙应下愈陡。石梯矗上高陵阜，骨力精神兼抖擞。漫来惯呼我好友，过此当沽溪熬酒。尔一石，我五斗，天公淫雨何太久。行人咨怨十八九。剧怜晚稻困灾亩，既耕而不获兮，太息空仓尘釜之农叟。
秋海棠	杨桂森	睡足媸妖草，清姿独耐秋。自余真蕴藉，不尚假风流。红淡日华浅，绿深云叶稠。灵根仙海茁，旧宅忆瀛洲。
秋海棠	杨桂森	地辟人来少，花闲境亦忘。热肠众皆是，冷意此偏尝。未假春风力，先分湛露光。今时谁召伯，羡却说甘棠。
红潮登颊醉槟榔	杨桂森	仁频号美上林中，品藻曾夸庾信同。紫凤卵含金露满，頳虬乳抱翠云空。心知雅爱昌盘供，牙慧闲将玉液融。陡觉温颜流汗雨，真教铁面亦春风。颊端浑认餐霞赤，潮势凭看吐沬红。渴斛未容茶社解，醉乡不藉酒兵攻。自因正气培千实，博得清香擅四功。欲倩锦郎作芹献，丹忱依旧恋宸枫。
晚香玉	杨桂森	未雪先开六出花，也将冷艳傲铅华。绿裳半裹长腰软，白玉浓堆一鬓斜。应许聘梅招隐士，可能嫁杏问婚家。不嫌清寂偏依我，吟晚陪君试拜茶。
晚香玉	杨桂森	热暑偏开淡淡花，天然雅度亦清华。夜来伴我单衾冷，晚节如君瘦影斜。早识此香偷未得，不知弄玉属谁家。花能解语羁人意，且莫翩翻贾煮茶。
晚香玉	杨桂森	戒饮浃旬违清樽，对酒独坐愁黄昏。庭宽忽开玉蕊洁，风细微觉晚香温。冰雪肌肤谢姑岭，画图省识明妃村。夜深问花花不语，脉脉客思花心存。
乐耕楼记事	杨桂森	望杏瞻榆重省耕，乐民之乐洽春城。锄云在眼方占卯，课雨关心又望庚。五百年来有名士，八千里外抚苍生。铜关铁瓮浑闲事，怎及万间新厦成。
乐耕楼记事	杨桂森	畿南绣亩圣亲耕，阡陌原来道德城。共愿浇兰勤妇子，何须播谷促商庚。两胶造世频观学，三字题楼急厚生。不为登临供雅眺，乐看经始即垂成。
乐耕楼记事	杨桂森	俗醇共羡礼为耕，声有弦歌媲武城。儒梦笔花探二酉，农知艺麦十三庚。千寻楼回红霞入，万顷秧齐碧浪生。为有龚黄乐观稼，屡丰载颂庆西成。
乐耕楼记事	杨桂森	簪笔今惭事舌耕，民怀犹记夜郎城。敢矜求治心无已，且喜陈经日在庚。作赋昔年共仙侣，登楼此日伴诸生。立身应在最高处，愿与人同求大成。
阅卷偶闲有作	杨桂森	休言小试可聊聊，百仞云梯望正高。尺寸量来寻绣虎，波涛宽处得金鳌。落花惧下孤寒泪，捞玉还防瓦砾淆。莫恃此心真白水，便将昆片也轻拋。
阅卷偶闲有作	杨桂森	斗横星转四更残，莲炬双开满座寒。铢黍不差惭眼慧，披寻屡次或心安。丹毫挥洒看原易，一句思量作甚难。仙海鱼龙凭换骨，还期共奋九霄翰。
独坐	杨桂森	旅馆寂无事，冬寒昼亦长。地偏雪嫌入，境俗梅收香。冷避瓯茶淡，愁难鲁酒忘。书中三味有，开卷且评商。
题二林洪士晖小照	杨桂森	二林佳胜属诗人，白发书生像逼真。早识文章根性柢，能将老健敌清新。浮云不肯污穷骨，明月偏教现后身。苦海溷羁差似我，孝忠何以劝斯民。
游龙肚庄即景	杨宾	一重山水一重新，环抱山庄最可人。曲涧泉流来似去，缺峰云补假疑真。南东其亩分疆理，山水之间得知仁。自可逍遥人事外，何妨屡醉瓮头春。
鱼皮五律	毛士钊	斑文浮点点，一片认鱼皮。冒鼓声鞺鞳，藏弓服陆离。蒸成鳞已脱，剔去骨无遗。至味都包裹，真堪佐酒卮。
鱼翅	毛士钊	击浪排空后，游鳞鼓翼时。清风生两翅，至味出双鳍。剔作条条玉，鎔成细细丝。芬芳浮鼎俎，燕饮乐咸宜。
元宵菊	江冰鉴	曾记重阳冒雨开，更添颜色送春来。容当寒夜神偏远，节届灯宵火似堆。兴尽三冬浇色翠，诗成七字畏花催。醉闻玉漏敲更急，还作杯筹击鼓回。
抵台阳	汪继燝	奉命梯航赋远征，无多傔从旅囊轻；乘风有愿追宗悫，击楫无劳羡祖生。万里恬波通贡道，九天使节重专城。水程亦有邮签报，历遍重瀛十一更。
大醉示洪七峰	沈光文	今日蠢休文，大不合时宜。只知作桀犬，降表竟莫为。蹈海苦不死，患难徒相随。信友本事亲，绝裾悔难追。家亦有薄田，弃之来受饥。何敢与人争，志气似难隳。天水有名臣，北海使节持。厥孙居此地，坚操更标奇。我欣与之交，廿六载于兹。兔园谁赋雪，平原会可期。欲学樊将军，卮酒安足辞。浮白笑难老，醉言自觉痴。问途已若此，且读谷风诗。
看菊	沈光文	我昨咏邛须，相将造芳圃。南种悉珍奇，目所未经睹。何须问主人，携樽直入庑。主人笑出迎，看花有俦伍。因之同欢酌，脱略如太古。尔我与菊花，亦竟忘宾主。即此称快哉，主人有余贾。相结再来期，兴酣慎莫拒。乘此花正开，聊以慰辛苦。诘朝敕庖人，折柬招众父。我亦与其中，晨兴便接武。入门闻清香，举目爱花妩。登筵饮醇醪。饱德铭肺腑。为乐欣正长，引商复刻羽。阳春天气佳，月丽清虚府。秉烛继夜游，分吟索韵谱。才推河间雄，笺飞白雪舞。诸公八斗高，自足当绣虎。我乃欲效颦，如弄输门斧。瞻言栖依处，何异金门坞。傲骨我终持，不与时仰俯。朗吟乞食诗，无以济终寠。饮酒不能多，所畏罚童羖。当此知己间，强为尽维醹。主人酬劝频，先醒嫌小户。月色满花枝，时将过夜午。运甓有后人，为能继乃祖。柴桑独酌后，犹恋晋亡土。迄今景高蹈，五字惭规抚。维菊与忘言，芬芳自倾吐。序晚值风霜，劲节孰予侮。藉非高士流，滥赏奚足取。共识此中意，斯会同友辅。
曾则通久病以诗问之	沈光文	子固今能诗，恨其多病耳。岂疑圣人徒，乃踵吾家美。买药则无钱，受饥偏不死。挥毫但苦吟，应即霍然矣。
有感	沈光文	所恨饿而不死，人情无怪其然。久当困厄如鬼，日逐清虚若仙。谓尔乘车可羡，嗟余弹铗堪怜。从今只安时命，夫亦何敢怨天。
己亥（1659）除夕	沈光文	年年送穷穷愈留，今年不送穷且羞。穷亦知羞穷自去，明朝恰与新年遇。赠我椒樽属故交，频频推解为同胞。客路相依十四载，明年此日知何在。修门遥遥路难通，古来击楫更谁同。也怜窭空嗟无告，犹欲坚持冰雪操。爆竹声喧似故乡，繁华满目总堪伤。起去看天天未晓，鸡声一唱残年了。
柬曾则通借米	沈光文	迩来乞食竟无处，饥即驱我亦不去。甑中生尘兴索然，飧风吸露望青天。穷途依人仍不足，自顾已忘荣与辱。何当稚子困饿啼，绝不欲我作夷齐。勉学鲁公书新帖，呼庚未免为臣妾。嗟，嗟，苦节尤难在后头，一日不死中心忧。
贷米于人无应者	沈光文	同是穷途同作客，饱得烟霞煮得石。但使清虚腹里存，诗瘦偏多新意格。也知诗瘦恰随秋，高飞秋色入浯州。苍狗浮云倏变幻，老我狂愚我自羞。西山尚有中子在，周全应尽性天爱。乃竟二饿千载垂，旅处寡亲益增忾。我来避世如避秦，上下无交馈赠屯。倘能屈曲为小贬，何妨白日竟骄人。骄人者流世所敬，不辨笑邪反笑正。大家势利正营营，谁向此中审究竟。昨夜梦中谁赠云，醒时拾得似纷纷。人间世事尚难料，如何天上获相分。感此高谊思所报，木瓜何以投永好。今日幼安固如何，却亦未曾除皂帽。
野菊	沈光文	野性偏宜野，寒花独耐寒。经冬开未尽，不与俗人看。
怀乡	沈光文	万里程何远，萦回思不穷。安平江上水，汹涌海潮通。
见博者	沈光文	好将孤注作机关，名士清谈未是闲。驿骑但能传捷报，出游何必不东山。
癸卯（1633）端午，三首之一	沈光文	年年此日有新诗，总属伤心羁旅时。却恨饿来还不死，欲添长命缕何为。
癸卯（1633）端午，三首之二	沈光文	海天多雨湿端阳，闭户翛然一枕凉。不是好高偏绝俗，并州今且作商量。
癸卯（1633）端午，三首之三	沈光文	笑予何事日栖迟，不读离骚便赋诗。几度寻笻欲问酒，蒲香隔院竟招谁。
椰子	沈光文	壳内凝肪径寸浮，番人有法制为油。穷民买向灯檠用，祇为芝麻岁不收。
题赤坎城匾额图	沈光文	郑王忠勇义旗兴，水陆雄师震海瀛，炮垒巍峨横夕照，东溟夷丑寂无声。
无题	沈光文	吾亦爱吾耳，如何欲乞怜。叩阍翻有路，投刺竟无缘。道以孤高重，持当困苦坚。既来学避地，言色且从权。
感怀，八首之一	沈光文	未伸靖节志，居此积忧忡。退避依麋侣，流离傍蜃宫。身闲因性懒，我拙任人工。岛上风威厉，衾寒梦未终。
感怀，八首之二	沈光文	采薇思往事，千古仰高踪。放弃成吾逸，逢迎自昔慵。花枯邀雨润，山险倩云封。即此烟霞外，心清听晚钟。
感怀，八首之三	沈光文	不改栖迟趣，偏因诗酒降。晨风摇远树，夜月照寒缸。地静长留古，心幽岂逐尨。兴来怀友处，结韵老梅桩。
感怀，八首之四	沈光文	蓬蒿老仲蔚，卜亦卖成都。独钓丝千尺，分耕云半区。乐饥水有泌，行乞市非吴。但是栖依者，相将莫问途。
感怀，八首之五	沈光文	朋来闲话旧，感叹到斜曛。联袂招新月，分途送暮云。梅寒摇梦影，笔冻冷花纹。兴倦登楼矣，依刘今未闻。
感怀，八首之六	沈光文	往事平生恨，株牵且俟河。触藩谁遣触，磨蝎命先磨。海屿薇原少，天南雁不过。支扉当夜静，霜月影婆娑。
感怀，八首之七	沈光文	南来积岁月，又看荔将花。志欲希前辈，时方重北衙。隐心随倦羽，寒梦遶归槎。忽竟疑仙去，新尝蒙顶茶。
感怀，八首之八	沈光文	忽尔冬将半，居诸不肯停。新诗萦雪梦，愁思入寒扃。同调孚声气，时贤重典型。敝庐依大武，遥接数峰青。
山间，八首之一	沈光文	战攻人世界，隐我入山间。且作耽诗癖，谁云运甓闲。松杉生远影，风雨隔前湾。天路遥看近，归云共鹤还。
山间，八首之二	沈光文	生平未了志，每每托逃禅。不遂清时适，聊耽野趣偏。远钟留夜月，寒雨静江天。拯涣方乘木，才弘利涉川。
山间，八首之三	沈光文	念此朝宗义，孤衷每郁寥。未能支厦屋，祇可托渔樵。冀作云中鹤，来听海上潮。长安难得去，不是为途遥。
山间，八首之四	沈光文	已当天末处，地亦近南交。欲雨虚帷润，无家壮志拋。桐看几落叶，燕记屡营巢。正作还乡梦，虚窗竹乱敲。
山间，八首之五	沈光文	只说暂来耳，淹留可奈何。驱羊劳化石，返舍拟挥戈。我耻周旋倦，人言厌恶多。旅途宜自惜，慨以当长歌。
山间，八首之六	沈光文	云间长抱石，鸥梦浅依沙。山静能容客，潮流直到家。苟全徙倚便，小隐困穷加。不识春风面，何人问落花。
山间，八首之七	沈光文	饿已千秋久，人堪饭首阳。苦忧徒反侧，无事笑徜徉。慨想风云合，回思雨露长。只今空寂寞，能不恋沧浪。
山间，八首之八	沈光文	长松不可俯，远视立亭亭。月色来窗曙，山光到海青。荒村余古意，老鹤爱修翎。正发临池兴，忧来笔又停。
重九大风	沈光文	有处可寻菊，还当冒雨行。久因诗兴懒，徒觉海潮鸣。人以悲秋老，身当避地轻。不堪佳节度，休着孟嘉名。
番妇	沈光文	社里朝朝出，同群担负行。野花头插满，黑齿草涂成。赛胜缠红锦，新妆挂白珩。鹿脂搽抹惯，欲与麝兰争。
葛衣吟	沈光文	岁月复相从，中原起战烽。难违昔日志，未泯一时踪。故国山河远，他乡幽恨重。葛衣宁敢弃，有逊鲁家佣。
寄迹效人吟，六首之一	沈光文	不道十余载，犹然若故时。因人作事缓，连我信天疑。燕雁春秋易，沧桑日月迟。为兴靡骋感，且滞水之湄。
寄迹效人吟，六首之二	沈光文	分得青天在，盘桓且振裾。行春依雨歇，问月借春舒。草咎张椎误，兼之荆剑疏。将传岛上史，末路漫踌躇。
寄迹效人吟，六首之三	沈光文	共说暂来尔，淹留可奈何。驱羊劳叱石，返舍拟挥戈。我耻周旋倦，人言厌恶多。旅途宜自惜，慨以当长歌。
寄迹效人吟，六首之四	沈光文	望水知遥途，隔江风景殊。艰难依鹭渚，愤发奋虬须。仙近饥留朔，山移子继愚。闲鸥不厌我，日共与为徒。
寄迹效人吟，六首之五	沈光文	于我应当饿，家人苦未能。凭胸携旧积，就史接多朋。致牍童傒厌，分粮雁鹜憎。谋身尚不足，王业几时兴。
寄迹效人吟，六首之六	沈光文	烟霞岛上满，落日鬼豪侵。支命全亏骨，包愁总在心。径荒陶兴浅，袍吝范寒深。起舞徒虚事，频年听翰音。
答曾则通次来韵	沈光文	海天滞迹久，世受国恩同。事业饥寒后，身名忍辱中。困当坚骨力，闲足老英雄。握手相怜处，何须怨谷风。
秋日和陈文生韵	沈光文	秋声方动处，怪是客偏闻。东国书难去，西山饿早分。知还同倦鸟，不碍等闲云。惭愧故人意，传言战血殷。
中秋夜坐	沈光文	果然今夜月，不与别宵同。环岛风光凈，随潮水气通。欢凭人共赏，兴属我何穷。却笑清樽竭，年年沧海中。
寄怀庄桤庵	沈光文	别岛山川异，伤怀是故臣。同心为千载，分手记初春。志士尊声气，东都重缙绅。寒梅将欲放，折寄不嫌频。
言忧	沈光文	明识忧无用，忘忧实不能。安危思覆卵，进退履春冰。怀杞终何益，支天未可凭。东山谁稳卧，怀想古凝丞。
晓发目加湾即事	沈光文	浓雾不为雨，乘朝向北行。此中有长恨，回首意难平。冀作南山豹，新闻出谷莺。忽然开霁处，前路甚分明。
发新港途中即事	沈光文	隐心甘作苦，逐逐却难禁。计拙忧成老，身闲喜独吟。尘嚣浑欲脱，山水试相寻。满路芙蓉发，秋光已觉深。
与友奕	沈光文	吟罢客方至，疏枰手自开。不堪观败局，聊欲试燃灰。野竹声初静，遥风翠亦来。谁兴淝水业，且复共衔杯。
隩草戊戌（1654）仲冬和韵【隩草】，十一首之一	沈光文	宁不怀乡国，并州说暂居。无枝空绕树，弹铗又歌鱼。炼骨危疑集，盈头珍惜梳。感追无限际，悔绝昔年裾。
隩草戊戌（1654）仲冬和韵【隩草】，十一首之二	沈光文	随时却不闷，而闷实难排。浪撼江空雨，风翻天半霾。热肠知未冷，晚节慎无乖，荣辱渔家少，乘潮又泛簰。
隩草戊戌（1654）仲冬和韵【隩草】，十一首之三	沈光文	义旗嗟越绝，剩得此顽民。矫矫心如石，丝丝鬓欲银。中山几度醒，故国十三春。尚慎虚瞻陟，天寒夜泣旻。
隩草戊戌（1654）仲冬和韵【隩草】，十一首之四	沈光文	得兴灵武业，谁作李长源。天宝人凭说，渔阳鼓尚喧。居辽当日管，卧雪此时袁。仆更痴于我，安然懒出门。
隩草戊戌（1654）仲冬和韵【隩草】，十一首之五	沈光文	一自椎秦后，同人在海山。冠裳不可毁，节义敢轻删。受冻频坚骨，撄霜茂长颜。南阳高卧稳，罔识世途艰。
隩草戊戌（1654）仲冬和韵【隩草】，十一首之六	沈光文	非仅谋衣食，人闲心却忙。声联随地义，力任一身纲。无憾敢言敝，加餐尚乏粮。将何消旅夜，薄酒胜茶汤。
隩草戊戌（1654）仲冬和韵【隩草】，十一首之七	沈光文	勋名虚幻耳，身世一轻舟。远寄西山耻，重将南渡尤。渔樵联几岁，禾黍泣同秋。曝背劳心处，于时更觉悠。
隩草戊戌（1654）仲冬和韵【隩草】，十一首之八	沈光文	门外苍茫势，神龙且寄髯。困方嗟褐短，人岂藉泉廉。善爱知珍鼎，需调用作盐。呈身原不惯，应合与时潜。
隩草戊戌（1654）仲冬和韵【隩草】，十一首之九	沈光文	不当矜着述，已闭白云函。是衲全留发，云庵半在岩。寡亲时属旅，感物义为咸。半世栖栖意，逢人说大凡。
隩草戊戌（1654）仲冬和韵【隩草】，十一首之十	沈光文	未伸博浪志，居此积忧忡。一命依麋侣，全军傍蜃宫。身闲因性懒，我拙任人工。岛上风威厉，蓬蓬震太空。
隩草戊戌（1654）仲冬和韵【隩草】，十一首之十一	沈光文	采薇往古事，敢曰继其踪。散弃成吾逸，逢迎自昔慵。屐枯邀雨润，诗瘦倩云烘。即此寒山外，烟霞护碧笼。
吴正甫忽欲为僧以柬寄赋答	沈光文	常说为僧好，君今欲了缘。果然撇得下，祇便悟当前。但使身无累，毋令世有权。释名余早定，不是爱虚圆。
夕餐不给戏成	沈光文	难道夷齐饿一家，萧然群坐看晴霞。炼成五色奚堪煮，醉羡中山不易赊。秋到加餐凭素字，更深吸露饱空华。明朝待汲溪头水，扫叶烹来且吃茶。
思归，六首之一	沈光文	岁岁思归思不穷，泣歧无路更谁同。蝉鸣吸露高难饱，鹤去凌霄路自空。青海涛奔花浪雪，商飙夜动叶梢风。待看塞雁南飞至，问讯还应过越东。
思归，六首之二	沈光文	飒飒风声到竹窗，客途秋思更难降。霜飞北岸天分界，月照家园晚渡江。荒岛无薇增饿色，闲庭有菊映新缸。夜深寻友沿溪去，怕叩柴门惊吠尨。
思归，六首之三	沈光文	我贵何妨知我希，秋山闲看倚荆扉。涛声细细松间落，雪影摇摇荻上飞。诗瘦自怜同骨瘦，身微却喜共名微。家乡昔日太平事，晚稻香新紫蟹肥。
思归，六首之四	沈光文	潮水如从天外来，澄光一片隐楼台。东山兴懒藏游屐，栗里花稀覆酒杯。熟惯穷愁诗债逼，久安寂寞道心开。洗兵欲挽河犹远，利涉当前藉大才。
思归，六首之五	沈光文	不飞霜色到疏林，芦雪枫丹秋已深。民习耕渔因土瘠，天留风月绝尘侵。山容渐老添诗料，海气凝寒动客心。絺綌自看还敝甚，无衣空捣月明砧。
思归，六首之六	沈光文	山空客睡欲厌厌，可奈愁思梦里添。竹和风声幽戛籁，桐筛月影静穿帘。暂言放浪樵渔共，久作栖迟贫病兼。故国霜华浑不见，海秋已过十年淹。
五日【五	沈光文	谩说哀猿择木难，锦标夺尽我徒看。宁堪独醒还如屈，也取新芳试浴兰。命到饥来奚待续，冠当穷处自羞弹。应声却怪山妻语，也比鲇鱼上竹竿。
别顾南金	沈光文	明知苦节却艰贞，九载相怜藉友声。丘壑有情推大老，色言欲避笑愚生。入山地近区南北，此日情深胜弟兄。安得时时慰依傍，长如鸥鹭得随行。
往宁靖亭修谒	沈光文	暘谷生辉尚未炎，滕王亭子绿新添。雨余折角诚堪异，海外依人半受嫌。寻路入来皆茂草，隔溪处望映珠帘。主翁有恙因辞客，名纸烦通属典签。
别洪七峰	沈光文	鹭岛初来便识君，东山又共学耕耘。发肤无恙悲徒老，着述方成悔欲焚。忽作闲心同倦鸟，俄焉长揖别高云。从今只合言于野，理乱都将置不闻。
慨赋	沈光文	忆自南来征迈移，催人头白强支持。乐同泌水风何冷，饮学秋蝉露不时。最幸家贫眠亦稳，堪怜岁熟我仍饥。仰天自笑浑无策，欲向西山问伯夷。
偶成	沈光文	百孔难教补即全，秋来客意望谁怜。甓当劳处忘同瘁，棋着闲时巧未传。任我穷留日月老，何人智合事机先。荒居欲藉虚名重，前路茫茫且问天。
和曾体仁赏菊分得人字	沈光文	孤芳独出绝纤尘，冷向闲中老此身。赏并高朋欢不极，时当晚季傲为真。新题遍咏偏催我，半醉高歌欲效人。子夜月明凄绝处，满丛寒露不知春。
移居目加湾留别	沈光文	流离相见便欣依，闽粤周旋荷解衣。敢谓鲁连深自耻，不知重耳竟何归。欲聆佳信频西望，却讶离群又北飞。但令双鱼无或间，困穷亦足慰周饥。
至湾匝月矣	沈光文	闭门只是爱深山，梦里家乡夜夜还。士学西山羞不死，民非洛邑敢居顽。羁栖尘市依人老，检点诗书匝月闲。究竟此身无处着，每因散步到禅关。
秋吟	沈光文	爽气横飞野况佳，溯回对水漫兴怀。芙蓉露湿红妆冷，江海风生白浪排。敌忾深同袍泽谊，招舟广订弟兄侪。即今天缺尤须补，孰上秋旻继女娲。
挽定西侯	沈光文	方喜廉颇老未曾，骇闻骑箕竟归升。只因心血回天竭，会看精英作厉能。滃水潮头凭怒立，秣陵城外识云凝。留将背字同埋土，黯黯重泉恨较增。
有感漫赋，二首之一	沈光文	蒿径难安仲蔚居，且同咄咄向空书。瞻天望切嗟无路，陟屺悲深悔绝裾。如鬼未堪讥谒者，寡亲只合赋归欤。飘摇风雨栖难定，岂是吾家乏敝庐。
有感漫赋，二首之二	沈光文	何处呼名浪得名，三挝万载竟留声。爰爰可待株难守，虩虩于邻震亦惊。歇后何如同郑五，争臣未必动阳城。坟分黑白繇来广，莫令通人笑守硜。
壬辰（1832）春来澎办赈务临行赋此为蒋怿葊刺史志别，二首之一	沈长棻	征帆西指几回还，天险孤悬岛一湾。村有居民皆近海，墙多古石却无山。夙因瘠土耕渔苦，况值灾时稼穑艰。不是明公妙为政，何缘风景得安闲。
壬辰（1832）春来澎办赈务临行赋此为蒋怿葊刺史志别，二首之二	沈长棻	荆州闻望久名驰，海外循声更可师。一路欢呼慈父母，十年抚字当孙儿。叨陪笑语春风里，许把芳樽夜月时。他日追随期莫定，者番归棹倍牵思。
壬辰（1832）春捧檄来澎随同周芸皋观察查办抚恤蒙赐书画联扇赋诗申谢，二首之一	沈长棻	春潮月夜载驰驱，传送牙樯到海隅。风起垂虹劳险渡，星飞挽粟济灾区。耕渔得复流离子，童叟应无庚癸呼。策用方平名相业，此乡薯米不须沽。
壬辰（1832）春捧檄来澎随同周芸皋观察查办抚恤蒙赐书画联扇赋诗申谢，二首之二	沈长棻	持节风清识玉堂，惊涛直下海天苍。望公如岁深饥渴，训士通经化莠良。碑口昔曾传汉水，棠阴今更遍蛮疆。私心盻切随车雨，好种襄堤百本桑。
游竹溪寺	洪坤	挈伴寻春出郭游，寺门高耸接平畴。梵钟响彻松阴外，玉磬音传佛座头。嫩竹遥连村树绿，清溪倒映暮云浮。一钩隐现虚空际，羡尔山僧得静修。
赠陈握卿己未（1799）年邀众呈禁字纸牌捐建敬圣楼崇祀仓圣人	洪坤	煌煌圣迹焕班彪，万世师尊永不休。此辈昧良供纵博，多君嫉恶视为雠。犯科画象悬书魏，重道藏文敬字楼。纪绩台阳年己未，芳名千古海疆流。
冈山树色	洪成度	去城五十里，忽见大冈山。绝顶平而坦，荒蹊阻且弯。浓阴隐现际，落照有无间。遥睇人烟少，白云自往还。
题画，二首之一	洪沧洲	千寻瀑布飞晴雨，百尺长松拂暮烟。欲上奇峰最高处，携诗一问泬寥天。
题画，二首之二	洪沧洲	风皱波纹含鸭绿，雨添山色拥螺青。个中颇具云林派，嘉木低垂一草亭。
林氏家园	洪禧	入门何所有，萝薜乱穿墙。树密晴犹翳，庭阴暑亦凉。烟描疏柳黛，风度落花香。石磴沈吟处，书声出草堂。
九日红毛楼登高	游化	佳哉重阳节，何处寄遨游。旷怀千载上，独陟红毛楼。红毛楼上风景好，西望大江流浩浩。怅往悲来兴不穷，直须搔首问苍昊。飘飘云外响风筝，扶摇直上奋鹏程。俯视众山皆渺小，宁甘卑屈负生平。荆州王粲凭阑叹，何如彭泽醉篱畔。笔未题糕愧未豪，壮心不已且登高。君不见龙山会上孟参军，风吹帽落自超群。又不见茱萸囊黄菊酒，风流自昔传重九。但应借取余杯醉，休论荷兰当日事。圣朝一统庆咸宁，此日登临皆天赐。
赴台南	游廷元	平明野旷树低天，日影经南薄晓烟。淡水波澜新港渡，尖山傀儡小阳年。当寒不雪犹春到，岁暮还耕恍夏前。隶籍版图归圣化，村舂相杵户相连。
赴旧社口	游廷元	虚亭掩映竹篱斜，静处云深载酒家。凿径看人游草地，当门有犬吠桃花。手书未读鸡鸣卷，舌本留甘鹤避茶。试看燕南还社日，时从杏雨幕檐牙。
赴罗汉门	游廷元	谁将有性会存存，出入能知内外门。成佛观音称大士，化身罗汉本归魂。埔头家尽溪边竹，山脚人归雨暮村。漫道游行空色相，个中何地不干坤。
秋夜	汤尚鹏	夜与轩同静，琴将枕共横。无聊人易倦，有忆梦难成。风带疏钟度，云扶片月行。可怜童子睡，不解听秋声。
草虫	汤尚鹏	青草黄泥孰与争，吆吆偏喜弄秋声。人家儿女能窥伺，莫向西风特地鸣。
赋得书三味得三字七排	潘干策	牙签玉轴拥书龛，研究频年乐且耽。博考群经曾醉六，精求至味更兼三。定多浓郁凭沈浸，无限芬芳耐咀含。旨趣恰从分鼎悟，馨香宜与省身参。也应梦叶肴先饮，可许杯陈雅共探。几度菁华同餍饫，十分理奥异肥甘。馈贫真觉根堪咬，食古还闻跖并贪。岂为膏粱移素愿，此中酝酿自醰醰。
赋得卖刀买犊得刀字五排	潘干策	汉京贤太守，劝稼溥恩膏。争畜新犁犊，同售旧宝刀。雁翎归远市，茧栗聚平皋。赤冶沉沙久，乌犍叱月高。销宜偕剑戟，饲合伴豚羔。无复歌金错，何烦佩锦绦。铁耕兼互易，刍牧敢辞劳。待价磨三尺，滋生计百牢。今朝看濈角，前度想吹毛。秋水锋都敛，春田耒共操。俗敦由政善，干戢亦弓櫜。盛世农桑重，修文偃六韬。
乙丙歌	潘振甲	台阳自古称天府，千里膏腴无弃土。乐利升平亘百年，礼乐衣冠隆文武。忆昔逆匪林与陈，小丑跳梁瀛海滨。天戈一指即授首，噍类扑灭飞灰尘。封疆从此日安静，走险匪徒何所逞。风狂飓起海波扬，洋匪蔡骞复告警。初从内地掠商船，馋口东望久咽涎。天险陡闻入鹿耳，几番防戍总徒然。台江瀚漫无障蔽，船户行商遭搏噬。捍卫计穷可奈何，星星不灭燎原势。普天率土皆遵王，何物么么敢猖狂。北先沪尾南东港，山海交通肆扰攘。旋闻凤山已失利，城陷葭月二十四。司马频危县令亡，局存火药一坏地。有援兵，阻贼氛，相违咫尺不相闻。南仔坑中进退谷，全师返卫将能军。郡城鹿耳船如蚁，贼计诡随同蜮鬼。乘虚直入窥金汤，径截咽喉洲仔尾。匝地峰烟四望惊，分防南北已无兵。亟图守御筹长策，激励义旗鼓吹荣。腊初五六贼锋迅，连日分攻安平镇。孤城海上隐如山，炮焰迷天空雷震。全台险要重西关，关外万家烟火环。此地安危系唇齿，木城不竖保无患。安平任攻不可下，谋犯城隍暂相舍。蚁聚蜂屯钱桶围，壁垒团团遍山野。八门攻击薄城壕，苦战鏖争神鬼号。白甲前驱皂纛继，靡乱红巾鸟兽逃。满腔义愤同仇切，木栅满城城似铁。关孰拊循孰冲锋。武吉游戎文令薛。困守弹丸涸辙鱼，秦庭不见申包胥。首提援旅军门李，连促增兵飞羽书。即令许王两镇协，连挑精卒易轻艓。横截贼人水陆冲，前后两战战连捷。维时音梗道难通，嘉邑纷纷贼肆攻。闻道大兵来鹿港，悬悬望眼转成空。计程百里朝夕至，郡守阻军驻嘉义。去腊待尽春王正，未见一人并一骑。善谋文武计兵骄，声言薪尽放采樵。精锐暗藏四路出，会师水陆集来朝。诘朝二月二日序，兵分两道一时举。陆军诱敌任穷追，回首贼巢空一炬。一炬遂成不世功，薛令后先王副戎。妙算无遗推大宪，昆岗焰照海天红。满野豺狼解体散，逆骞坐是谋逃窜。长围共恨失奔鲸，成事在天堪浩叹。贼去天家尚未知，大臣衔命统雄师。元凶未殄留余孽，莫恃粗安不虑危。安集流亡揭榜谕，廓清南北穷剿捕。策勋讯馘赏罚明，重见太平风日煦。可怜南路竟如何，村落为墟四百多。闽岂尽贼粤岂义，伤心兔爰雉离罗。陡然起灭犹反手，筹谋善后费搔首。天心厌乱未可知，未雨先须网户牖。最难底定是全台，闽粤泉漳隙易开。网漏吞舟鱼又逝，宁知蔡逆不重来。
赠陈握卿庚午（1810）年呈禁庙宇积弊	潘振甲	巍巍肃穆梵王宫，颓废如今不古同。赤脚野仙盘殿上，裸身罗汉踞廊中。遂令宝帐香烟歇，渐觉银灯烛影空。重振赖君除积弊，挥毫一扫旧腥风。
刺桐花	潘鼎珪	东瀛若木喷奇观，吐蕊铺朱刺眼寒。映日疑凝千滴血，烘云全迸一团丹。看培海国高文丽，似补中天正色完。彩颖遥挥霞片片，惊翻斗际落星弹。
大红花	乌竹芳	珊瑚点缀绿云丛，海外花开别样工。叶似青桑微带露，葩如赤芍笑迎风。四时不改朝霞艳，一色常欹夕照红。雨后清芬飘满院，教人错认牡丹同。
之任澎湖遇风有感	乌竹芳	扬帆指日到瀛台，震荡狂风势欲摧。巨浪宛从天上落，孤舟直似水中来。樯倾楫折惊魂魄，虎啸猿啼闻霹雷。呼吸死生飘泊去，灯光三现指迷回。
木樨花	乌竹芳	绿叶层枝与桂同，花开蒂软怯迎风。经年满院天香散，不待秋清八月中。
咏西屿古塔	乌竹芳	云遮西屿势峥嵘，塔影刺天一点横。大海回环奁镜启，孤峰峭立翠屏生。飞霞绕顶流光赤，宝剎映空落照明。商贾往来占利涉，凌霄灯火指迷程。
别菊花，二首之一	乌竹芳	久滞兰城厌海滨，阴云不见日华新。为因种菊情偏恋，冒雨初开送主人。
别菊花，二首之二	乌竹芳	节过重阳又一旬，白衣送酒更无人。含情脉脉如将吐，笑口留开报小春。
洋玉簪	乌竹芳	银箭微攒雪作花，袭人香气透窗纱。夜深明月来相照，一伞高擎玉吐华。
仓中夜坐	乌竹芳	新月如钩映草亭，空阶露滴竹稍青。风吹萤火明还灭，飞向檐前入画棂。
海涛	乌竹芳	缘何海啸满兰城，山雨欲来先作声。雪涌港门龙作吼，风摇舟楫客初惊。几番飞瀑从天降，一片晶帘卷地横。十里犹闻喧聒响，潇潇不住到平明。
过黑水沟	乌竹芳	巨津一望渺无边，黑水翻腾在眼前。日月有光波黯黯，星辰无色水涓涓。几疑蛟室成煤窟，误认龙宫洗砚田。墨渖泼来千万顷，何从辨得蔚蓝天。
漏夜放舟之澎湖	乌竹芳	翦翦寒风雪浪平，迢迢良夜泛舟轻。一钩新月随帆转，万点众星印水明。远岫重遮烟色暗，纤云四卷海波清。前程杳霭知何处，红日东升已到城。
题文石书院	乌竹芳	云根结就已多年，质染烟霞早得天。出涧虹霓精气聚，沈渊珊网宝辉连。移来席上原生色，产在海滨妙自然。肇锡嘉名文运启。澎瀛钟毓遇前贤。
题澎湖厅【厅署题壁】	乌竹芳	满目积沙日影西，周围众岭势高低。三春花柳寻踪杳，一树云烟与屋齐。连月风声鸣北牖，终年潮信涨前溪。迢遥堤岸环如堵，署冷心清絮着泥。
兰城久雨	乌竹芳	终日阴雨总不晴，满城惟作海涛声。几番风雨凉砭骨，添得愁人逆旅情。
兰城中元	乌竹芳	殽果层层列此筵，纸钱焚处起云烟。满城香烛人依户，一路歌声月在天。明灭灯光随水转，辉煌火炬绕街旋。鬼余争食齐环向，跳跃高台欲夺先。
兰城公寓寄兴【兰城公寓】【兰城寄兴】	乌竹芳	竹声萧飒雨声催，惊破幽人午梦回。拂袖香风木樨放，映窗金色菊花开。海天已滞三秋后，乡信难逢一雁来。渺渺予怀添旅闷，兰舟何日渡阳台。
兰阳八景诗	乌竹芳	晓峰高出半天横，环抱沧波似镜明。一叶孤帆山下过，遥看红日碧涛生。
兰阳八景诗	乌竹芳	层层石磴绕青云，绿树浓阴路不分。半面斜阳还返照，晴烟一缕碧氤氲。
兰阳八景诗	乌竹芳	重叠青峰映碧流，西来爽气一天秋。山光入眼明如镜，空翠袭人无限幽。
兰阳八景诗	乌竹芳	兰城锁钥扼山腰，雪浪飞腾响怒潮。日夕忽疑风雨至，方知万里水来朝。
兰阳八景诗	乌竹芳	碛石重重到处匀，青山四壁少居邻。秋来积潦无边阔，水色天光一鉴新。
兰阳八景诗	乌竹芳	石港深深口乍开，渔歌鼓棹任徘徊。那知一夕南风急，无数春帆带雨来。
兰阳八景诗	乌竹芳	澳水回旋地角东，山光日色照曈曨。蜃楼海市何人见，遥在澹烟疏雨中。
兰阳八景诗	乌竹芳	泉流泻出半清湍，独有汤围水异香。是否天工炉火后，浴盆把住不惊寒。
七里香限芳字	熊学鹏	雪魄冰姿淡淡妆，送春时节弄芬芳。着花何止三回笑，惹袖犹余半日香。竟使青蝇垂翅避，不教昏瘴逐风狂。灵均莫漫悲兰茞，正色宜令幽谷藏。
方司马惠九头柑柬谢限三字	熊学鹏	海壖残腊试霜柑，纔挹清香兴已酣。采自千头金颗重，携来九瓣玉浆甘。种传瓯粤原无匹，宴饮华林旧赐三。不是乘槎远行役，殊方佳味那能谙。
水仙花限冰字	熊学鹏	凌波仙子世同称，琼岛芳姿未敢凭。香与春风相应接，神将秋水共清澄。玻璃案上金千点，玳瑁筵前玉几层。不许纤埃侵皓素，檀心夜月一壶冰。
再答六司谏	熊学鹏	思君正咏池塘句，忽接鱼笺笑口开。狂熊于今犹未减，素心依旧不须猜。采风已有诗千首，遣兴何妨酒百杯。同在天涯怀凤阙，几时联辔入燕台。
頳桐花限龙字	熊学鹏	枝柔叶厚碧痕浓，色艳还看花发重。朱萼临风迷紫蝶，丹须和露抱黄蜂。剪残红锦枝头见，敲碎珊瑚月下逢。好是年年夸竞渡，鲜妍如火映鱼龙。
台俗七月十五日为盂兰会至夜分放水灯为纪以诗	熊学鹏	楚人尚鬼习相仍，高会盂兰放佛灯。释氏金莲三十里，石家银烛百千层。独醒难挽浮靡俗，空色浑疑清净僧。最怪庄严成劫夺，肉山还有酒如渑。
台阳志别	熊学鹏	寒烟一片锁层波，归思离情两奈何。从此天涯人渐远，羽鳞惟望好音多。
梅，二首之一	熊学鹏	一枝谁自江南寄，岛屿冲寒亦有香。绘出当年东阁兴，高吟不必忆何郎。
梅，二首之二	熊学鹏	调鼎和羹异日才，边城春色喜先开。会看百卉从今盛，锦绣层层遍九垓。
过钓台	王之敬	铜雀高飞汉业沉，云台荒址杳难寻。争如片石横烟水，尚见清风亘古今。鱼钓乍收新月落，羊裘未解白云深。低徊想像春山暮，漠漠松花满袖襟。
法华寺	王之科	爱此泉林好，来游李氏园。沿溪花覆地，遶径竹成垣。蝶梦空今古，经声几寂喧。酒阑酣索句，绝胜入桃源。
郊行即事	王兆升	奉命筹军国，非关玩物华。新凉犹未至，余暑正方赊。鸣骑依残渡，行旌带晚霞。无劳呵殿急，恐警野人家。
郊行即事	王兆升	夙笃因忧饷，三农兼课工。樜高资雨茂，禾好卜年丰。社鼓挝须习，豳笙调预融。麦蚕增喜笑，亦复学张公。
郊行即事	王兆升	危桥恣蚁渡，蓬室类蜗房。草诧胭脂紫，花闻月下香。番榴生碍路，野鴂语谁乡。触目殊风景，车轮几断肠。
郊行即事	王兆升	但歌灵雨降，瘠里仍然贫。早谷先垂颖，新秧犹压苹。谁怜蓣作饮，果见釜生尘。不历郊原过，焉知民苦辛。
郊行即事	王兆升	欲悉田家事，无将上下暌。儿童擎绿酒，野老馈黄梨。忘分辞方尽，陈情意转凄。莫云民俗薄，绥靖念残黎。
郊行即事	王兆升	寄身重海外，嘿坐计生平。幸隶芙蓉署，欣游细柳营。深村忘犬警，远渚有蛙更。夜雨晨方歇，驱车再问程。
郊行即事	王兆升	疮痍纔息后，鹰眼未全考。箸为军糈借，心因民瘼忉。催科良愧拙，抚字敢矜劳。珍重斯民意，输租谢尔曹。
郊行即事	王兆升	飞蝗来凤邑，忽蔽永丰云。妇子奔号急，微民稽拜殷。弭灾全藉德，祝蜡岂徒文。赖有廉仁宪，驱山息异氛。
蒋公祠，二首之一	王兆升	昔日东宁今豫章，德兼威惠政非常。颖川有鸟皆成凤，召国无花不作棠。处处弦歌膏泽厚，年年俎豆姓名香。仁人积庆知方邵，衮绣升朝佐我皇。
蒋公祠，二首之二	王兆升	西来紫气傍云明，夫人声华信莫京。冈岭已因名德峻，鄱湖更为使君清。归鸿附骥登临远，茑草缘松霄汉荣。每过旧游吟画锦，几回翘首不胜情。
台湾八景	王善宗	沧海安平水不波，扁舟处处起渔歌。西山日落行人少，帆影依然晚渡多。
台湾八景	王善宗	长沙一带积如山，碧海分流水自潺。数点残星归远浦，清光永夜照人间。
台湾八景	王善宗	鹿耳门中碧海流，潺湲滚滚几时休。波澜不断春光好，潮信声闻应鸟啾。
台湾八景	王善宗	鸡笼一派海汪洋，寒气相侵旷野凉。冬至絮飘深谷里，玉龙战退耐风霜。
台湾八景	王善宗	沧溟不测水蒙蒙，晓出扶桑幌海东。一望无涯红日近，龙光射目碧天空。
台湾八景	王善宗	夕照西山尚未昏，落霞倒影碧天痕。风飘草木残红映，月色依稀上晚村。
台湾八景	王善宗	巍峨台榭筑边城，碧海波流水有声。济济登临供啸傲，沧浪喜见一澄清。
台湾八景	王善宗	华亭藻梲接词场，碧水长流遍海疆。滚滚波涛声不息，斐然有绪焕文章。
秋月	王宗达	群峰罗海外，秋夜月明时。光射鱼龙遁，寒侵乌鹊疑。凭虚劳永夕，顾影发清思。待取天香落，披襟重挹之。
赠陈握卿	王彰	琴剑飘零海外游，何期今日识荆州。共推品格无双美，独擅才华第一流。医俗允堪消鄙吝，辅仁真可励清修。去秋若使归帆急，顽石那从悟点头。
鲫潭霁月	王德元	云脚初收月正悬，寒潭一碧浸长天。珠光荡漾清波里，稳住骊龙此夜眠。
东宁友人贻丹荔数十颗有作【东宁友人贻丹荔枝十颗有怀】	王忠孝	海外何从得异果，于今不见已更年。色香疑自云中落，苞叶宛然旧国迁。好友寄缄嫌少许，老人开箧喜奇缘。余甘分啖惊新候，遥忆上林红杏天。
节妇郑氏诗【挽郑烈妇】	王敏政	苦节高风重栢舟，輶轩问俗首先求。须眉长乐嗤青史，巾帼共姜壮海洲。片石褒名扬矢志，一缣就地快同游。他年马鬣松阴满，应有鸳鸯泣上头。
八卦山行	王槐	搜罗金穴穷膏腴，挺而走险森戈殳。仓皇剿抚俱失策，逸去旁县遭焚屠。八卦山前列旗鼓，拥兵观望散部伍。断指淋漓语未终，贼众凭陵气如虎。怪云压阵乘长风，将军骈首县令同。摧枯拉朽一军覆，握拳啮齿真人雄。夫人闻变起呜咽，气激蛾眉惨无色。拚拋骨肉付波臣，忍将红粉罗锋镝。宛转池中死未能，投环先后魂冥冥。捐躯一旦灵旗动，战血千年鬼火青。天慰孤忠留一线，郎君母子重相见。痛哭还疑梦里逢，急收残骨归乡县。簪笔儒臣重策勋，鱼轩象服表贞魂。鄙夫误公失死所，精灵夜夜哭幽坟。我作公诗奋直笔，纸上飞霜耸毛骨。輶轩他日采风谣，会将公事排天阙。
暮春独坐	王洪	寂寂柴门野水滨，那堪独坐对风尘。自惭白发长为客，未信青春不负人。莺啭祗怜怀友切，雁稀谁与寄书频。故乡一望沧波阔，幽梦无端入紫宸。
金丝蝴蝶	王洪	不识波罗国，争看蛱蝶花。吐丝多浥露，展翅各矜华。最喜秋阳映，应须锦幔遮。风飘仙客醉，窗外影横斜。
陈握卿以长子继嗣五弟题以善之	王汉申	达变通权世所稀，长嗣出继未曾非。友全弟嘱真无负，孝体亲心曷敢违。存祀莫嗟空后望，传芳可卜绍前徽。怡怡克尽天伦事，不愧儒风坐董帏。
东港	王璋	渔人几处学吹箫，海色苍苍弄晚潮。一片山间明月上，满堤寒影渡横桥。
台湾八景	王璋	问津当重镇，薄暮泛长空。流尽三春水，飘然一叶风。乱山浮远翠，落日浴残红。谈笑天垂幕，车声月色中。
台湾八景	王璋	沙积横江路，渔灯入夜阑。离离分艇聚，耿耿带星繁。照破干坤梦，觉来岛屿寒。待教明月上，鼓棹过前滩。
台湾八景	王璋	百谷东南汇，春潮涨九环。急来天外水，突起眼前山。吾道虚舟里，人情骇浪间。始知浮海者，徒苦不如闲。
台湾八景	王璋	雪压重关险，江天俨一新。乍拟冰世界，顿改玉精神。瘠壤皆生色，空山不染尘。寒光如可借，书幌历冬春。
台湾八景	王璋	东生沧海日，真景正无边。未出光韬焰，将离势烁然。金轮浮绿水，灵曜漾青天。谩说烟波远，恩晖岛上悬。
台湾八景	王璋	水尽山横峙，霞明半岭西。寒鸦争乱影，孤鹜与飞齐。树点浑成绮，崖悬恍折珪。奇观当逸兴，生面早留题。
台湾八景	王璋	指顾层台上，澄清竟若何。大都天地阔，不辨水云多。棹转争飞鸟，宵鸣听巨鼍。此时无限意，万里壮关河。
台湾八景	王璋	伐竹构江亭，深宵听浪声。随风疏欲断，和月到无情。忽讶琴书冷，真从几案生。波臣应共语，籍籍颂高清。
鱼骨鹤，二首之一	王璋	腮鬐剥落脍残留，幻作霜翎雪羽俦。却讶胎禽藏丙穴，可知蜕骨是丹邱。乘轩讵有停车日，溉釜偏无煮鹤羞。莫道充庖鰕菜品，栖形欲啸海天秋。
鱼骨鹤，二首之二	王璋	庄叟濠梁事已非，可怜华表几时归。羹残已不留香髓，羽化犹能认缟衣。铩翮凌云飞未得，无声警露和应稀。伊谁骨肉沾枯肆，也拟鸣皋达紫微。
题画秋村叠嶂图	王璋	分明山水武陵春，却写秋光隔四邻。不着胭脂轻一点，恐将花片误渔人。
登文昌阁【文昌阁】	王礼	帘护朱棂绕槛斜，层层蹑级望无涯。名祠冠履游多士，穷岛弦歌响万家。环海抱山称胜地，罗奎缠璧散余霞。曾知道脉宗邹鲁，文物于今喜渐加。
台湾吟，六首之一	王礼	东土浓浓夜露零，更阑短枕值初醒。全无雨意当空霭，晓起惊看湿满庭。
台湾吟，六首之二	王礼	相逢坐定问来航，礼意殷勤话一场。急唤侍儿街上去，捧盘款客买槟榔。
台湾吟，六首之三	王礼	蔬园迫腊熟西瓜，剪蒂团团载满车。恰好来春逢圣诞，急驰新果献京华。
台湾吟，六首之四	王礼	短靷方箱缚始成，车中捆载策牛行。辗来不尽粼粼响，夜静如闻画角声。
台湾吟，六首之五	王礼	唐人鼓楫涉风潮，坊里杂居欣共招。虽是姓名编户籍，算来土着正寥寥。
台湾吟，六首之六	王礼	浅黄牛牯谩耕田，双挽柔缰挂锦鞯。骑者不知何处客，西郊踏徧过东阡。
丙子（1816）巡台初抵澎湖	王绍兰	乍经沧海到澎阳，岛屿青青水一方。奉使东瀛持虎节，安流南纪靖龙堂。天生绝险山河固，运际文明日月光。努力诸君劳镇抚，輶轩载笔颂平康。
凤山八景	王宾	济川求用楫，渡海自扬帆。风起浮云卷，潮平落日衔。赤分君子胆，红映美人衫。蓬丈诸天外，方舟愿一监。
凤山八景	王宾	郁郁千寻树，葱葱大小山。影移沧海里，色射碧云间。蒲柳秋雕质，松杉雪老颜。折枝如不弃，躐磴敢辞艰。
凤山八景	王宾	熏风吹泮水，荷芰发清香。澹荡烟波里，氤氲台榭傍。敢夸君子质，幸藉圣人光。尚愿扶摇力，微馨献玉堂。
凤山八景	王宾	淡淡沧溪夜，溶溶皓魄秋。浪恬光不动，波澈影同浮。画黛何劳镜，收鳌可当钩。清平无一事，对酒且优游。
凤山八景	王宾	沧海藏残月，青山出晓霞。松门增景色，荻岸带光华。似雾堪文豹，非霜自润花。更看红湿处，球屿万人家。
凤山八景	王宾	水阔烟生雨，涛高浪作声。震翻琅主峤，环拱凤山城。不藉冯夷力，能教海若惊。乘秋长一望，绝胜广陵情。
凤山八景	王宾	紫气含残照，流霞映翠屏。海波原自碧，山色向来青。隐见蛟龙窟，虚无鸟兽形。余光难极目，直欲上天庭。
凤山八景	王宾	翠岫嘘云暖，青风送雨春。三阳开泰象，万物畅生辰。既足歌王政，知时颂帝仁。更疑仙雾里，犹有九韶陈。
九日即景	王云鹏	千古无如此地秋，重阳佳气满空浮。山围大海波涛壮，天迥平原岛屿幽。八景风云开石壁，七闽烟雨锁沧洲。茱萸系臂成何事，记取枫林集旧游。
赤嵌城怀古	王凤池	极目危城耸，流霞覆古垣。山溪何必问，风月祗堪言。时有寒鸦集，而无枥马喧。可知历数在，谁复解谋孙。
义民祠五古	白廷璜	邦本重惟民，五常次以义。素未析君圭，猝谁除戎器。谁知德泽深，能动顽愚志。南北纷干戈，晨昏资御备。较诸肉食者，褒奖更宜至。刻桷复丹楹，馨香报高谊。勉哉东瀛民，无忘此宠异。
鱼骨	白廷璜	嘉鱼欣泼刺，骨节乍抽时。刚定无妨鲠，多应不恨鲥。凝脂真有美，去乙总相宜。鼎鼐香生后，江乡品味滋。
鹿耳连帆	卢九围	万里飘飘泛海天，纔临鹿耳转迁□。荡缨摇处分深浅，悬柁经时每接连。帆带晚风随浪起，舟依曲港避沙漩。须知奇险重洋外，锁钥东南障幅员。
挽蔡烈妇	卢九围	匡床未觉梦魂单，举案依稀奉伯鸾。泪洒帘前春草赤，身随天外晓星残。投缳已了三生债，没世长留一寸丹。莫怪绿窗多感慨，枝头杜宇尚声酸。
池上	卢芳型	细雨过春塘，参差荇藻香。临流非有羡，寄兴在濠梁。
春暮	卢芳型	一庭烟雨绕窗纱，碧绿春残处士家。倩尽东风留不住，杜鹃声咽杜鹃花。
海东屯卒歌	卢若腾	故乡无粥饘，来垦海东田。海东野牛未驯习，三人驱之两人牵。驱之不前牵不直，偾辕破黎跳如织。使我一锄翻一土，一尺两尺已乏力。那知草根数尺深，挥锄终日不得息。除草一年草不荒，教牛一年牛不狂。今年成田明年种，明年自不费官粮。如今官粮不充腹，严令刻期食新谷。新谷何曾种一茎，饥死海东无人哭。
石尤风	卢若腾	石尤风，吹卷海云如转蓬。连艘载米一万石，巨浪打头不得东。东征将士饥欲死，西望粮船来不驶。再遭石尤阻几程，索我枯鱼之肆矣。噫吁嚱，人生惨毒莫如饥。沿海生灵惨毒遍，今日也敎将士知。
长蛇篇	卢若腾	闻道海东之蛇百寻长，阿谁曾向蛇身量。蛇身伏藏不可见，来时但觉勃窣腥风扬。人马不能盈其吻，牛车安足碍其肮。铠甲剑矛诸铜铁，嚼之縻碎似兔獐。遥传此语疑虚诞，取证前事亦寻常。君不见巴蛇瘗骨成邱冈，岳阳羿迹未销亡。当时洞庭已有此异物，况于万古闭塞之夷荒。夷荒久作长蛇窟，技非神羿孰能伤。天地不绝此种类，人来争之犯不祥。往往活葬长蛇腹，何不翩然还故乡。
殉衣篇为许尔绳妻洪氏作	卢若腾	妾为君家数月妇，君轻别妾出门走。从军远涉大海东，向妾叮咛代将母。妾事姑嫜如事君，操作承欢毫不茍。惊闻海东水土恶，征人疾疫十而九。犹望遥传事未真，岂意君讣播人口。茫茫白浪拍天浮，谁为负骨归邱首。君骨不归君衣存，揽衣招魂君知否。妾惟一死堪报君，那能随姑长织罶。死怨君骨不同埋，死愿君衣永相守。骨可灭兮怨不灭，衣可朽兮愿不朽。妾怨妾愿只如此，节烈声名妾何有。
将士妻妾泛海遇风不任眩呕自溺死者数人作此哀之	卢若腾	少妇登舟去，风涛不可支。眩眸逢蝄蜽，艳质嫁蛟螭。尽室为迁客，招魂复望谁。化成精卫鸟，填海有余悲。
东都行	卢若腾	海东有巨岛，华人旧不争。南对惠潮境，北尽温麻程。红夷浮大舶，来筑数雉城。稍有中国人，互市集经营。虏乱十余载，中原事变更。豪杰规速效，拥众涉沧瀛。于此辟天荒，标立东都名。或自东都来，备说东都情。官司严督趣，令人垦且耕。土壤非不腴，区画非不平。灌木蔽人视，蔓草穴肙人行。木杪悬蛇虺，草根穴狸鼪。毒虫同寝处，瘴泉供饪烹。病者十四五，聒耳呻吟声。况皆苦枵腹，锹锸孰能擎。自夏而徂秋，尺土垦未成。红夷怯战斗，独恃火器精。城中一炮发，城下百尸横。林箐深密处，土夷更狰狞。射人每命中，竹箭铁镖并。相期适乐土，受廛各为氓。而今战血溅，空山磷火盈。浯岛老杞人，听此忧惸惸。到处逢杀运，何时见息兵。天意虽难测，人谋自匪轻。苟能图匡复，岂必务远征。
澎湖文石歌	卢若腾	茫茫元气虚空鼓，长波汗漫蛟龙舞。忽然蓬莱失左股，幻结澎湖护仙府。秀灵磅礡孕扶舆，沧桑阅历成今古。遂有宝气摩青苍，知是奎星堕沙渚。雷电追取敕神丁，冰霜雕锼运鬼斧。合则成璧分如珪，圆成应规方就矩。藓斑隐跃渍璘璘，螺文屈曲旋楚楚。或如端溪鸲鹆眼，或如炎州翡翠羽。苍然古色露精坚，秀绝清姿工媚妩。几案有时烟云供，光怪犹作蛟龙吐。底用珊瑚采铁网，那复夜光夸悬圃。我来海外搜奇材，谁料眼中尽尘土。尘土尘土何足数，此石莫共匣剑处。惟恐神物不自主，夜半飞腾作风雨。
送人之台湾	卢若腾	台湾万里外，此际事纷纭。物力耕渔裕，兵威战伐勤。水低多见日，涯远欲无云。指顾华夷合，归来动听闻。
寄门人戴某	卢若腾	怜子经年别，远游良苦辛。定交多侠客，流恨托波臣。厌乱人情剧，亡胡天意新。从戎旧有约，莫待鱼书频。
澎湖二首	卢若腾	海上三山未渺茫，竹湾花屿郁苍苍。白沙赤嵌红毛地，绿苇黄鱼紫蟹庄。仰首但瞻天咫尺，称名合在水中央。古今多少沧桑劫，留得残云照夕阳。
澎湖二首	卢若腾	六六沙湾小似舟，须弥大界一萍浮。收罗日月狂澜里，零落云山古渡头。春水涨时村撒网，晓星明处客停舟。蓬瀛不信人间路，犹认仙源是梦游。
金鸡晓霞	卢若腾	立石金鸡唱晓声，曙光红泛早潮平。暖蒸春髓浮元气，小结仙壶幻赤城。捧日天真瞻咫尺，应时海亦象文明。晴霞五色涛千丈，稳载长更十二程。
赋得广学开书院得开字五言八韵	石嗣庄	至治昌明日，文章耀上台。学因施教广，院以育贤开。采藻鸾旗振，谈经马帐推。衣冠登俎豆，德行筮云雷。讲席春风坐，黉宫夏屋陪。伦明三代共，道尽百年该。比户归弦诵，登门起草莱。圣朝恩泽溥，济济集英才。
赋得毋雷同得雷字五言八韵	石嗣庄	欲作翻空想，难将旧说该。异应思计月，同亦戒如雷。窠臼何曾袭，机关独自开。文章除共语，体格出新裁。慧岂同牙拾，声非贯耳来。缶鸣夸霹雳，粉本费疑猜。依样羞为伍，胥钞愧作陪。豪端精锐意，摛藻着鸿才。
赋得卖剑买牛得牛字五排	石嗣庄	谁将游侠侣，化作力田俦。器已看销剑，耕还重佩牛。雄风三尺杳，细雨一犁收。弹去余空铗，售来控短秋。春山新路索，秋水旧纯钩。镰锷飞霜失，鞭丝带月浮。锋无驰马试，刍并牧羊求。扣合长吟角，鸣终不羡鞴。乌犍忙竞逐，紫电懒重抽。顿弃青萍质，时开白石讴。宝光沉远塞，笛韵绕平畴。渤海传良吏，心深保聚谋。
赋得文异水而涌泉得而字七排	石嗣庄	涌泉妙喻品题奇，开府推崇赵国诗。学到百川才沛若，赋成两汉德褘而。千言自挟惊涛壮，一字全消涨墨滋。挥洒真能添活泼，纡回应与作涟漪。鲸铿能得汪洋势，獭祭都袪汗漫词。远溯源头三峡上，高标名手六朝时。拟将郭象悬河口，为抒宗生破浪思。锦绣每翻新颖样，波澜独具老成姿。书中味义珠船获，篇里搜珍铁网垂。好藉韩潮留后劲，不妨陆海仰前规。十分卓识呈泾渭，五色文章绘涣濉。想见寸心滂沛吐，露毫濡染正淋漓。
赋得书味夜灯知得知字五排	石嗣庄	不尽书间味，寒灯伴读宜。澄观惟永夜，索解有新知。眼界空明地，心花焕发时。甘从回后得，妙自静中思。趣合丁函盎，辉曾乙火披。十分胸次领，一点案头窥。竟夕膏频继，多情照弗疲。精华残简共，形影短檠随。彩忆藜光彻，甜生蔗境迟。酸咸殊俗好，风雨问前期。咀嚼千篇富，玲珑四望垂。伫看莲炬朗，珥笔侍彤墀。
议开水沙连番界杂作六首	石福作	台湾虽异域，唇齿却相依。沿海六七省，全赖作藩篱。台安内地乐，台动天下疑。未雨不绸缪，终必悔噬脐。谁云海外岛，不可令民滋。有人此有土，气运不可羁。时哉弗可失，愿君聊慎思。民弱盗将据，盗起番亦悲。荷兰与日本，眈眈共朵颐。王化大无外，何患此繁蚩。
议开水沙连番界杂作六首	石福作	彰化东南境，二十四番藔。宽旷兼沃衍，气势亦雄骁。兹土百年后，作邑不须龟。近以险阻弃，绝人长蓬蒿。利在曷可绝，番黎苦相招。不为民之宅，将为贼之巢。遐荒莫过问，啸聚藏鸱枭。何如听民辟，戒备一方遥。行古屯田法，令彼伏莽消。
议开水沙连番界杂作六首	石福作	沙连内山里，形胜类户门。其中开平旷，可容数十村。关键南北卡，奸宄往来频。昔以逋逃薮，议弃为荆榛。此处田土饶，山木利斧斤。何如设屯戍，守备为游巡。左拊半线臂，右塞鹿港漘。既清逸贼巢，亦靖野番氛。邑治得屏障，相需若齿唇。
议开水沙连番界杂作六首	石福作	内山有生番，可以暂而熟。王化弃不收，犷悍若野鹿。穿菁截人首，饰金夸其族。自昔以为常，近者乃更酷。斯民则何辜，晨樵夕弗复。不庭宜有征，振威宁百谷。土辟听民趋，番驯赋亦足。无因竟退避，划疆俾肆毒。可怜近为戕，将祸及床褥。
议开水沙连番界杂作六首	石福作	弃此千里地，唐山一省同。万雾倚天际，清浊与海通。广野浑无垠，民番各喁喁。不设官兵守，其患将无穷。南划虎尾溪，北踞大鸡笼。卒足四百名，分汛扼要冲。台北庶不虚，全郡势自雄。晏海最上策，犹豫误乃公。
议开水沙连番界杂作六首	石福作	埔里彰化东，从古无人至。维嘉庆末年，人民辟渐炽。川原灵秀开，郁勃不可闭。式廓惟日增，蹙缩实非计。当听民开筑，疆理以时议。舆论如可采，愿君少留意。
过五妃墓	祝道桩	步出小南门，飞沙扑面扬。古冢生青草，残碑卧战场。昔日将军辟海疆，五妃同死殉明王。贞坟冷落寒梅瘦，雪后犹开五出芳。
彰化八景	秦士望	草昧谁开大海东，高烧烈火有神功。赤霞晓映扶桑日，丹嶂晴驱擘柳风。焰射鸡笼遥可接，光衔鹭岛远为烘。凌晨景物欣何似，万丈芙蓉照眼红。
彰化八景	秦士望	海滨世界洗洪荒，瓦缝参差映夕阳。羁客远投冠盖里，落霞低衬水云乡。渔舟鼓浪醒诗眼，牧笛眠风破酒肠。返照山城烟树晚，画图指认色苍茫。
彰化八景	秦士望	如眉似月水波平，傍水逢秋月色明。影坠澄潭蟾不老，香飘仙桂兔长生。地偏良夜多鸥宿，天远长空少雁鸣。扑面红尘聊借鉴，双眸万里一心清。
彰化八景	秦士望	牛触高峰两壁攒，虎溪中出水流寒。每逢三月添霪雨，定遣重山走泛湍。怒撼奔雷声浩浩，猛归沧海势漫漫。行人过此常惊胆，黯淡如何又一滩。
彰化八景	秦士望	不比寻常水一隈，柴门爱逐海波开。船撑白昼几行去，灯闹黄昏乱点来。遥吐珠光浮岛屿，久腾星火照莓苔。两般佳趣疑相似，共卧渔蓑弄酒杯。
彰化八景	秦士望	山高树老与云齐，一径斜穿步欲迷。人迹贪随岩鹿隐，歌声喜和野禽啼。悠扬入谷音偏远，缭绕因风韵不低。刈得荆薪偿酒债，归来半在日沉西。
彰化八景	秦士望	缥缈孤亭荡碧天，游人得到俨登仙。举头万里晴光彻，笑指千俨秀色悬。云去云来风片片，鸟飞鸟落水田田。纵观沧海尘寰远，一点征帆一点烟。
彰化八景	秦士望	山城竹郭雨霏霏，郭外青山湿翠微。冷雾埋林藏半线，浓烟扑地锁重扉。燕穿深巷频频语，鹭下寒塘缓缓飞。白发番黎寻乐计，披蓑学坐钓鱼矶。
五妃墓，二首之一	秦定国	天兵鼓棹逼江滨，祇把丹心质鬼神。君发数茎犹自惜，妾身敢作未亡人。
五妃墓，二首之二	秦定国	海表观风题墓道，阳秋有笔墨痕新。祇缘千古纲常系，岂独伤心吊五人。
望木冈山	章甫	台郡东北关，距关卅三里。有山号木冈，盘在乱云里。山头薄云端，山脚围云底。云归山面眞，势直摩空起。我从高处望，望中叹观止。眼界放大千，一切皆俯视。罗列凡几山，山山是孙子。允矣少祖山，天生非偶尔。读书要信书，得之于郡纪。见说混沌初，干坤凿渣滓。为我问化工，此山何时始。山灵浑无语，终古海天峙。
立春吟	章甫	九十春光今第一，忙中日月多相失。人生逢春要惜春，莫使春光惯笑人。今日春风到我家，报□□□□□□。□□□□□□□，□□□□□□□。
东观读未见书	章甫	吾闻华峤书后汉，老子藏书号东观。东观之书柱下藏，中有奇书待搜看。蓬莱山上问道家，蓬莱山下罗书案。藏之名山传其人，发箧眞如天章焕。卒然读之得未曾，不厌百回通一旦。古来拥书富多文，漫侈风流夸淹贯。杜氏库兮曹氏仓，非不琳琅万轴灿。争如柱史妙秘藏，妙秘几人经把玩。纵封群玉山中书，未抵蓬莱山一半。吾侪学海信无涯，茫茫那不望洋叹。
贺施君渭入泮	章甫	表表仙风天宝纪，君才遥继前人美。年少文坛旗鼓争，笔摇五岳云落纸。剑精预卜逄雷知，万丈光芒腾气紫。泮芹一浴水流香，桂碧杏红连枝起。瀛洲桥，长安市。春风得意恣遨游，马上看花凭笑指。
山人笑渡行	章甫	溪流水势曲又曲，古渡济人日不足。招招舟子在中流，两岸遥闻橹声促。东岸渡来西岸人，西岸待渡还相续。渡头溪水流出山，人在山头高处瞩。当时结伴入山深，乱云何处寻芳躅。不知世上有风波，烟霞以外了无欲。今日出上望滔滔，毋乃旁观笑当局。造物非以人拘拘，逸者荣兮劳者辱。夫人自甘逸与劳，山水何曾分雅俗。红尘静处暮烟横，山自空靑水自绿。
壮夫剑箭行	章甫	壮夫宝剑擅太阿，誓将入海斩巨鼍。壮夫神箭妙穿杨，誓要登山射封狼。提剑束箭海山至，踌躇四顾不轻试。旁观不解个中故，争问渠来何四顾。渠听人言生浩叹，请教极目海山看。东海有鼍西海鲸，奔鲸党鳄又波生。南山有狼北山貙，拍貙化虎又风呼。海妖山怪不胜指，剑箭茫茫何处是。
山亭行题鳌海施厚确遗照	章甫	山居超尘域，山城半离即。距城构山亭，亭在云山侧。亭外护花栏，栏势随迂直。桃竹柳芝兰，面面环亭植。借问谁主人，春花报消息。曰有儒者风，夙优才与德。德是好秉，才乃擅奇特。奇才处囊锥，文章应报国。昊才亦爱才，玉楼召记逼。因之降石麒，薪传火不熄。游学鲲沙东，来从鳌海北。学海家有源，还修弟子职。了了读父书，一一罗记忆。持照索予题，其情正孔亟。神交赠以言，敢惜金如墨。信手而疾书，知心了无惑。昔慕荆州名，恨不荆州识。今晤荆州图，幸仗虎头力。点缀尽生机，古道存颜色。可知是淑人，其仪本不忒。偕童不偕冠，天眞无粉饰。问讯亦何心，未可机械测。古来容膝安，毋乃太逼仄。今兹抱膝吟，悠悠意自得。消受一事无，坐忘年万亿。干坤此山亭，浑然无终极。
暴雨叹	章甫	暴雨山头落，排山水势恶。上流勿与争，少立待其涸。
岁暮感咏	章甫	忽忽忘昏晓，几时岁又杪。六千三万日，今尚余多少。
松鹿图，二首之一	章甫	老笔画龙蛇，云影铺在手。风雨下半空，并作涛声吼。何物散瑶光，来结岁寒友。好是白环俱，仙人所消受。不袭大夫封，肯逐中原走。深山阅古今，幽斋宝贵否。
松鹿图，二首之二	章甫	乔松长百木，五色辉瑞鹿。古诗删存三百篇，松之茂兮鹿攸伏。卒然得之楮墨间，物色超尘非碌碌。君不见二千寿脯三千脂，乃是骨之黑岩巅，皮之苍岩麓。
哭吴桐亭舅氏	章甫	天际雪霏白，山头草断靑。惊闻山下石，痛矣陨文星。舅氏少寒素，苦学夜聚萤。学成名下士，才高德亦馨。及锋而一试，便已发新硎。献策醇且茂，董贾对汉廷。胸罗廿一史，手次十三经。世称眞儒者，为后学典型。大业应寿世，长保此眞形。胡年六十六，竟把程门扃。愁云何渺渺，悲风何泠泠。昨捧天书至，乃是绯衣灵。遂从天使去，骑鹤上帝庭。也知玉楼竣，召记不教停。其如奇字奥，何处问元亭。后生失仰止，哭对旧书棂。曰先生归也，哀逝不堪听。始信心丧者，倍怆思旧铭。先君同砚席，约计五十龄。相期扶大雅，岳峙与渊渟。我亦弟子痛，兼泪渭阳零。而且儿曹辈，小叩受寸筳。呜呼恩义重，西州即东溟。凄绝策马恸，莫教醉后醒。
蔡母许孺人寿歌，二首之一	章甫	钟山何奏歌，降下西王母。圭海何泛舟，载来介寿酒。酒果献奇珍，金桃盘上有。酒后报加餐，饭熟胡麻久。游行健在身，看花开笑口。上寿子若孙，佩瑶又佩玖。锦帨最高悬，无能出其右。朱履醉三千，绅士半亲友。今朝好帨辰，阳月岁一丑。月将十分圆，何止光八九。君须记，葭月前，菊月后，歌以诗，侑以斗。此日共称觞，频年齐拜手。添进廿五筹，便届百龄寿。（江宝钗编校）￡
蔡母许孺人寿歌，二首之二	章甫	冬梅岭上始吐葩，冬雪霏霏六出花。冬日吟诗眞可爱，恰逢寿母祝龄遐。寿母英钟箕山秀，济阳母德蔑以加。德者获福寿者酬，祝以多三大非夸。我自东方遥望气，婺星烂照海之涯。海人笑指波澄处，天风吹渡挂星查。查中物色几曾见，火枣交梨杯紫霞。霞杯一献歌声起，笙簧箫管和琵琶。白鹤靑鸾相对舞，扶下仙姬会君家。君家今日西池会，七旬又进五年华。遥知人瑞长健饭，不须捣药炼丹沙。群公要纪萱堂算，听之龟息视松芽。
橘园小隐	章甫	小隐亦避世，云深无人至。如何橘园名，至今尚有记。自是古仙眞，千年一刻戏。偶尔露其机，中有化工意。
困骥歌	章甫	骥称其德自孔氏，骥称率马本杨子。眞龙论定古圣贤，万古凡马何曾比。君不见呈材自天，西极擅美。见非一毛，行可千里。破尘红，追电紫。秦关冀野得意时，一发万夫莫能止。胡为乎伯乐杳然，九方已矣。牝牡骊黄，皮相尔尔。顾影自惭伏枥号，蹉跎岁月伊胡底。一年颓废又一年，可怜困骥今若此。骥乎骥乎命何如，老大竟堕盐车里。骥乎骥乎心莫悲，黄金台筑为谁始。尔骨还售五百金，死后生前总一理。但能死后骨留香，赫赫生前枉如彼。鹏不飞兮群鸟嗤，鹤不舞兮群鸡耻。得时炎附失时凉，世路悠悠本大抵。纵然要作不平鸣，其奈肝胆向谁是。我今为作困骥歌，歌诗者权作知己。知己夫物亦有然，是岂区区感恩已。闻歌骯脏嘶一声，昂昂又欲空群起。
吴贞荆偕老照	章甫	山屏云峭壁，松楸翠欲滴。间有地行仙，坐忘山中历。当年意气豪，禹浪千层激。跨鹤上扬州，万里关山笛。物色出风尘，归来清于涤。笑彼名锁缠，碌碌长途觅。譬如驽马痴，恋栈终伏枥。谁似画中人，行乐无捣惄。更有中馈贤，黾勉鸡鸣惕。福本自德求。吉乃从惠迪。兰桂立森森，好花随意摘。旨酒晋爵来，难老歌永锡。古有齐眉称，迄今声未寂。今看偕老图，相与岁华历。道子妙写生，印印如准的。他年故事添，合与梁鸿敌。
红毛楼观海	章甫	红毛楼上面面空，海上奇观入望中。我辈登楼楼上望，茫茫大半是朝东。鹿耳门兮鲲身线，收尽南天百谷雄。
蔡希敏重卺行	章甫	昨宵天上双星灿，今夕人间花烛烂。人间花烛烂天红，河桥莫漫隔西东。天河桥上接天台，前度仙郎今又来。来时仙乐再吹弹，依旧声声奏合欢。旧时弦断今时联，瀛海巧联奎海缘。若问菱花郎已试，画眉深浅可曾记。记来添画远山笔，认取破题还第一。罗帷幅幅绣鸳鸯，六六仙娥七七郎。七七衍虚四十九，其中妙用君知否。六六春宫三十六，天根月窟往来复。是谁作合故迟迟，大造瑞应此大奇。
苏武牧羊图	章甫	沙漠茫茫北海隅，坚持汉节困匈奴。旃亦可吞雪可啮，羝乳依然守故吾。任教卫律工辞说，誓死唯知望帝都。天怜苦辱还乡赐，十九星霜白发须。一自属国归拜典，至今群仰汉牧夫。虎头不没荩臣志，终古留画牧羊图。古今不少奉使者，几人名节立羌胡。读史放开观世眼，可能媲美此图无。
鸜鹆图	章甫	三百六十之羽毛，谁称慧鸟善呼号。绿衣使者雪衣女，此外能言是寒皋。寒皋断舌偏言巧，其音咧咧匪嘈嘈。画工亦爱禽对语，乐意相关图尔曹。休嫌着墨一为甚，三五成群取数多。夕阳牛背栖未稳，绿阴影里乐如何。客来彷佛闻茶唤，褁物也防验碧荷。神自瞿瞿机跃跃，毋乃屏风叫八哥。
门人陈植靑入泮	章甫	读书不为名，今人与古比。读书亦为名，都从采芹始。少小从予游，及门推质美。果处囊中锥，颖脱便如此。尔看马空群，一发直千里。勿以着初鞭，而画半途止。古来范子期，重任秀才起。小就而大成，吾将拭目俟。
王鸿卿烹茶鹤避烟照	章甫	看鹤盘松顶，煮茗月明天。此间得佳趣，翁眞地上仙。心清非学佛，坐久不参禅。养气游天地，造化一炉烟。
春江吟送鸿卿归清溪	章甫	杜鹃啼破绿杨烟，别苦不教柳色妍。同是萱零苫块者，江亭挥手倍凄然。追思异地萍踪合，清溪瀛水两相连。臭味投兮肝胆照，荆州识在廿年前。风雨无间清课事，敲棋煮酒又茶煎。父事降为兄事列，从来好友本忘年。鹿岛波平春水绿，故人西望买归船。万里晴航送君去，清风明月惹情牵。天涯此后谁知已，殊嗜酸咸且自怜。珍重窗西时剪烛，心交记取海云边。
客持图索句图中日出潮上童子吹箫当潮而立画工以是箫世号品箫同音附会名为当朝一品指日高升图予即其寔景题之	章甫	东君渡出水迢迢，水上银山万里遥。惊绝奇观图两大，沧海日兮浙江潮。童子何知空依傍，苍茫独立最高标。回澜不射肃王箭，鞭石不遇始皇桥。当潮指日高升处，万籁无声自歌谣。造化原来亦一物，清浊吹嘘入管箫。有人解得呼吸意，一任凌波上碧霄。五色阳精千顷浪，风云际会看龙跳。
示采儿	章甫	人无百岁身，形骸难长保。人有千载名，读书为最宝。天分汝颇优，笔阵偶横扫。学业归精醇，奥义当探讨。譬诸竭力耕，诗咏既坚好。无若宋人然，助长苗则槁。汝今砚上田，耕也未耘草。不助而或忘，均之归潦倒。勿谓富于年，及壮未闻道。转瞬四五旬，后生谁再造。况汝犹衿靑，予几颁白老。勉旃复勉旃，成名期汝早。
玉堂春图	章甫	古今画品各成局，点染烟云不一足。玉堂春色大文章，赏心无分于雅俗。众香林里占花王，斗艳争奇归统属。三阳开泰万象罗，朝尽深红与浅绿。君不见周莲陶菊爱有偏，不及牡丹众所瞩。可知世间富与贵，乃是人人之所欲。
柳蝉画扇	章甫	碧树无情莫乱投，绿杨烟里弄轻柔。仙虫本是清高品，拈取柳梢最上头。三眠并作华胥梦，不知消夏岂知秋。一枝可借相于足，与世无争又何求。纳凉醉客冷然善，与尔同酣午睡幽。寄语文人休用志，画中承掇枉图谋。
蔡希敏垂钓照	章甫	干坤清气得来难，万里江湖一钓竿。有时钓得巨鳌起，千金难买钓人滩。吾闻渭滨之水富春山，山高风古水流湾。画中人也景中意，别有天地非人间。
四仙酣睡图	章甫	非儒非道亦非禅，醉乡仙也睡乡仙。仙之八者图以四，半游大地半诸天。云房老师纯阳度，一梦黄粱几万年。零陵市上蓝关路，世界茫茫十大千。不坏这个不期会，相逢偶合画中缘。画工亦有化工意，化工何处非偶然。
卖愁谣	章甫	茫茫万斛愁，展成合卿谋。世人无与矣，何以至今留。或曰向渠买，应请问汤尤。买来兮卖去，卖得几升不。
云林松鹤画本	章甫	鹤擅九皋鸣，松推百木长。品格并高超，漫言一无两。类聚物且然，相于非勉强。画意妙倪迂，清标亦吾党。
韩缉五照	章甫	写生道子妙传神，妙手逢君更写眞。清标品格清华景，管领风光得意春。春花春柳满春庭，随意摇红随意靑。茶烟缕缕清课罢，香风绕遍读书亭。闲情偶寄画桥南，环桥流水水拖蓝。个中相喻无言处，坐对盘松鹤梦酣。琴心怜取美人心，石上横陈百衲琴。且将一曲春光好，留赠知音月下吟。
瀛海王氏宗祠落成	章甫	万物本天生，人生由祖始。不有寝庙成，何以修禋祀。我读生民诗，直溯厥初起。多君廑孝思，追远不容已。先是家闽漳，太原久受氏。壮游海之滨，居然稽山士。作庙祀其先，大义肩综理。就中卜地灵，创建于仁里。朝山面瀛东，东方来气紫。背海枕城垣，固与金汤比。构就观厥成，佥曰轮奂美。尊祖而鸠宗，昭穆洽伦纪。无忝尔所生，用进厥考妣。祭品洁而清，苹蘩釆沼沚。春露又秋霜，僾忾俨怙恃。一脉血气通，贯在筵与几。遥知水有源，衍派长如此。俎豆百世馨，匪直云礽止。
贺陈仲义长郎颖臣入泮	章甫	君家惊座奇今古，君学承家谁与伍。扫军笔阵擅横行，不傍垣墙自辟户。宝光烛起海天东，知是珊枝罗水浒。鲲鹏倏忽化神奇，云翼摩空争快睹。
瀑布	章甫	石壁倒飞泉，千寻白练续。银河落九天，终古山流玉。
晓妆	章甫	晓起理新妆，浣花云鬓贴。春风偶窥帘，香气与之接。
寿辛母许太君八秩	章甫	秋山秋水凈无烟，玉露如珠累累圆。天酒酿成寿酒好，萱堂晋爵海中天。海天环屿奇六六，生长女宗岂偶然。陇西壼范高阳秀，甲子重翻二十年。有时数霞落天半，有时玩鹤戏海边。绕膝舞庭森玉树，兰馨桂馥相映妍。昨夜湖西浮瑞气，流光万顷到瀛壖。晓望五云三岛现，长生歌曲奏金仙。是日天书来介寿，岁星岁岁烂华筵。登堂拜母无量佛，笑说三万又六千。
挽石朴斋	章甫	海天昏黑海雷吼，破浪鲸鲵秋夜走。罗岳石摧百尺巅，瀛壖惊睹落星斗。曩时清诲几过从，略分言情忘年友。投我木李投我桃，至今尚未报瑶玖。忽骑箕尾比列星，可是星宫悬已久。不然德者福之基，应享三万六千寿。如何人瑞地行仙，仅称六十有六叟。人语传来半信疑，十分遥望伤八九。二百里外来讣音，岁辰月戌时在酉。其日乘鸾上碧霄，何时化鹤归黄耇。任呼返魄与招魂，一意星回帝左右。霜寒露冷又风酸，天问无辞空搔首。楚些哀遍思旧铭，白马素车我敢后。啼鹃溅血泪星星，献以冥镪祭以酒。大梦长眠杳九泉，人琴感叹知耶否。石之火矣电之光，古往今来谁不朽。生顺死安两无惭，如此羽化何所负。芙蓉城里是故家，莫说其乡无何有。
题松石照	章甫	碌碌名利客，大都为形役。独无物欲交，悠然情自适。松阴澈底凉，坐对秋岑碧。坚守介如贞，终古不转石。
送春歌仿梁元帝春日诗重字体为蔡希敏归奎海咏别	章甫	春花春月闹春嬉，阳春烟景十分奇。报道故人春去也，春江风便送春宜。春城廿载瀛洲客，春宵剪烛话心知。投囊争富吟春句，煮酒频敲春夜棋。今春忽买归舟紧，得意春归信乐之。也知此去春台乐，其奈留春系我思。留春无奈饯春去，鹿岛春澄三月时。春草曾题江淹赋，春柳曾吟李白诗。古来多少伤春别，今日春三忍别离。别春思春春知否，暮云春树不胜悲。春水盈盈秋水兴，春情宛在水之湄。春潮有信君须记，重看来春返棹期。
袖中有东海	章甫	蓬莱海上空前后，石壁千寻战浪久。记得坡公海上游，搜奇踏上蓬莱首。土人为此弹子碢，圆熟可爱试携取。笑携数枚海上归，十分海气囊八九。乃作诗歌遗老人，自矜东海袖中有。有时舞袖鼓风雷，疑是射鲛奔鲸吼。有时拂袖散云烟，疑是下獭驱鱼走。海汐去兮海潮来，去来呼吸坡公手。坡公海外擅奇文，奇绝无出坡公右。蓬莱见说变沧桑，袖里茫茫今变否。
望玉山歌	章甫	天苍苍，海茫茫。武峦后，沙连旁。半空浮白，万岛开张。非冰非水，非雪非霜。老翁认得眞面目，云是玉山发异光。山上宝光山下照，万丈清高万丈长。晴云展拓三峰立，一峰独耸镇中央。须臾变幻千万状，晶莹摩荡异寻常。四时多隐三冬见，如练如瀑如截肪。骇目惊人不一足，莫辨璧圆与圭方。我闻辉山知韫玉，又闻采玉出昆冈。可求犹是人间宝，争似此山空瞻望。当时有客痴山凿，自恃雄心豪力强。岂知愈入愈深处，归于无何有之乡。嗟乎玉山愿望几曾见，我今何幸愿为偿。偿来愿望亦造化，多谢山灵不可忘。山灵归去将谁说，依旧囊纱而篆香。大璞自然天地秘，未知韫椟何处藏。且将一片余光好，袖来宝贵入诗囊。
河鲤化龙歌	章甫	星宿发源黄河水，落天走海几万里。扬沙舞怪九曲中，鳞虫介虫无穷纪。何物破浪拔千层，耸身一跃唯仙鲤。凡骨换时变风云，悬流急峡雄心恃。羞落暴腮回，笑杀点额止。波臣报道尾雷烧，霹雳天门化龙起。
庚戌（1790）元日即句，二首之一	章甫	爆竹连声响，晨兴气象新。岁尊今日首，历入去年春。堂上周双甲，盘中列五辛。儿孙上椒酒，相与庆良辰。
庚戌（1790）元日即句，二首之二	章甫	东风嘘海表，蓬荜亦生春。天启三元运，人痊百病身。平安眞是福，澹泊未全贫。传座从兹始，开琼莫厌频。
示儿孙	章甫	砚上我家田，传耕几百年。固穷休送鬼，安业亦云仙。尚剩琢锥地，宁艰补石天。试观长坂骏，作势便无前。
春兴	章甫	天意如人意，新年换旧年。索梅寒一笑，学柳懒三眠。砚席仍多事，诗文未了缘。怜他枯管蕊，时亦露春妍。
读李尔冲遗稿	章甫	检君遗稿读，添我泪痕频。诗骨遒唐宋，文心尚汉秦。如何名下士，竟谢学中人。可怜玉楼记，还催去后身。
荒村借宿	章甫	不觉前途去，斜阳渐渐低。猿声空谷里，云影乱峰西。舟泊无人渡，桥通何处溪。林间漏烟火，且借一枝栖。
与郑君弼游鹭江诸胜	章甫	选胜肩舆转，搜奇屐齿通。云深藏野寺，树古老秋风。眼入靑霄里，心雄碧海中。归途霞返照，散满鹭江红。
与韩奎垣话南川近状	章甫	投荒垂老者，万死一生间。白发三千里，黄沙百二关。冲开烟瘴塞，踏破岭云悭。闻道天涯健，相期海外还。
放洋	章甫	鹿岛驶飞航，横冲大小洋。耳闻催发棹，背指远离乡。风便波无力，潮平月有章。澎峰奇六六，画界水中央。
感兴，二首之一	章甫	昔想风云会，今随草木春。未交天下士，敢尚古之人。铁铸宁移错，弓疑莫认眞。也知姜桂性，无地不艰辛。
感兴，二首之二	章甫	诵读还吾素，干坤老此心。三杯排闷酒，一曲卖愁琴。辱受甘愚谷，机谋陋汉阴。无聊烦笔墨，莫厌惯清吟。
过节孝坊	章甫	节孝荣封典，流芳拜赠频。苦成遗腹子，老事断肠亲。两美传千古，双难并一身。幽光贞日月，讵止出风尘。
过节妇坊	章甫	耐贫甘守义，地老与天荒。子嗣孤无告，人姑寡未亡。千盘余竹古，百炼甚金刚。赢得坤贞表，夫名并有光。
过烈女坊	章甫	一时号并命，百世表双归。血溅红颜化，魂遥白练飞。干坤经位定，生死肯心违。苦把夫名记，泉途问是非。
枫亭阻雨	章甫	云锁枫亭驿，风狂雨过溪。乱流争赴壑，涨浪欲无蹊。沙压桥吞石，崖悬马滑泥。行行都且止，不是为途迷。
帆口阻风	章甫	此去三山景，惟余十里程。忽闻风夜吼，故阻客晨征。波浪长江险，烟尘古道横。石尤来作恶，几日到榕城。
幽居	章甫	世味年来淡，幽居且自安。才疏惊韵险，量窄怯杯宽。守拙因成懒，忘贫不觉寒。形骸知老至，小立亦凭栏。
次韵苏斋再来草三首	章甫	晨装过异县，策马历虬松。酒力霜威减，诗情雪意浓。石头排鼎峙，柳眼睡烟重。记取江山胜，行行度晚冬。
次韵苏斋再来草三首	章甫	四时今第一，独酌且言欢。节莫忙中过，途经险处盘。催人霜鬓老，容我酒肠宽。几日班联上，朝天又正冠。
次韵苏斋再来草三首	章甫	程途计廿旬，倏忽物华新。旅馆浑宾主，悭囊破友亲。一庭森玉树，万里慰劳人。直上长安道，行看九陌春。
读汤卿谋集，四首之一	章甫	我爱卿谋品，萧然谢俗喧。神登幽士梦，韵醉美人魂。托兴唯湘草，知心只亦园。茶香清课外，淡永每无言。
读汤卿谋集，四首之二	章甫	我想卿谋学，飘然盖世奇。笔空千载史，语镇百年碑。缥缈仙风引，幽深鬼境知。陈言刊一切，不屑寄人篱。
读汤卿谋集，四首之三	章甫	我叹卿谋命，凄然实不犹。功名艰北阙，贫病托南楼。眼贮三舟犬泪，心量十斛愁。那堪妻子辈，相继竟归休。
读汤卿谋集，四首之四	章甫	我读卿谋传，巍然擅盛名。天教五不幸，人异百无成。大业垂今古，微躯任死生。靑华仙籍录，身后有余荣。
写怀	章甫	病久如曾愈，愁多不觉添。依然姜性辣，敢比谏书严。但拙蝇头逐，休生雀角嫌。请看时序变，犹自有凉炎。
村居晚兴	章甫	村居风景古，晚兴尚依依。残照疏林合，微昏远岫围。杖头逢叟话，牛背认童归。薄暮谁家读，寻声且扣扉。
中秋出闱夜游三山	章甫	七艺今朝满，三秋此夜分。游人多异地，试客尽同群。灯烂光欺月，歌高响遏云。榕城好风景，随处挹清芬。
次韵重阳即景	章甫	胜会烂重阳，金铺满地黄。鹤林花女寺，雁阵水云乡。韵事题糕壮，风流落帽狂。茱萸都插遍，雅爱酒杯香。
与施乃庚郭乃承李尔冲登乌石山	章甫	闻道乌山好，相邀踏翠微。近城无市气，入寺有禅机。百道阶泉古，千重锦绣围。登临贪景胜，戴月乃言归。
游小西湖	章甫	西湖如画意，点染水之涯。地与三山古，时来六月嘉。摇波红雾皱，转棹绿阴斜。四望楼亭畔，新荷面面花。
买隐	章甫	买隐入山林，云烟密且深。松根支晚节，芦叶淡秋心。补屋蔽风雨，拥书罗古今。偶然天籁发，吟韵答鸣禽。
贫士叹	章甫	本是贫非病，翻因病更贫。饥怜疏食乐，寒觉縕袍亲。穷鬼送文幻，寒儒应识眞。交游自然少，聊伴老梅春。
暮春夜与吴焕章邱瑞岚邱桂芳唐英臣侯鹏九壶春楼小集	章甫	笑我招携者，都非与世宜。春风三月酒，夜雨一楼诗。话以同心契，创忘剜肉医。随时行乐好，趁未鬓成丝。
寒夜口占	章甫	几日清秋去，严冬渐觉深。干坤归老态，风木入寒心。梦破诗魂返，愁多酒力沉。来朝卜天气，犹未定晴阴。
癸酉（1813）冬夜翔儿入梦哭成一律	章甫	痛汝隔阳阴，频将梦里寻。已灰殇子骨，未死爱亲心。烛影添哀泪，蛩声共苦吟。那堪推枕起，凄绝又寒侵。
冬夜不寐	章甫	老人难久寐，不是为宵深。况被新愁搅，宁将旧梦寻。苦吟期月和，痛饮敌霜侵。渐觉东方白，儿童正睡沉。
草堂即句	章甫	斗室百空虚，中涵万卷书。琴棋聊与共，贫病若相于。退处生人后，追维造物初。马牛呼不管，吾自爱吾庐。
李尔冲招同王晴岚王光五陈光远李瑾卿夜集小斋	章甫	良朋欣雅集，夜饮共招携。胜会追陶谢，风流擅阮嵇。吟诗敲砚北，剪烛话窗西。不觉星河耿，声声五夜鸡。
抚水仙操	章甫	偶尔理丝桐，如逢海山翁。情移山尽处，韵入水流中。一曲神洲到，孤帆世界空。先生化工意，随兴引仙风。
月夜听僧智辉与李尔冲和平沙落雁操	章甫	步月访禅家，挥弦对碧纱。俨然来远雁，相与落平沙。着指频频印，关情故故斜。曲终尘俗洗，并不点些些。
西屿灯	章甫	黑夜东洋里，红灯西屿头。摇风围塔定，照水共波流。一岛浮光现，千航认影收。安澜纪功德，长荷使君庥。
七月雨夜即景	章甫	不解贫而乐，唯期老者安。岁时更漏急，人事酒杯宽。静夜鸣涛近，新秋带雨寒。邻鸡催晓起，自觉怯衣单。
暮春罗峰友人招游即事时予有归思	章甫	乌笠红衫客，轻寒薄暖天。杏花春意闹，柳絮别情牵。物色原无为，人心惯作缘。不如归去好，山鸟几声连。
草草亭夜奕	章甫	草草凉亭上，敲棋兴不禁。四围星度接，数着月光侵。先后关生死，兴亡尽古今。局终分黑白，胜负了无心。
客读陆放翁临川道中诗醉饱休相避堪羞甚乞墦语为谑浪语予曰不然是至理也是从处室章赵氏注昏夜乞哀白日骄人句申言之爰赋一律	章甫	多少骄人态，堪羞甚乞哀。其余仍计算，不足几徘徊。大抵良人出，何尝显者来。若教妻妾问，犹是落疑猜。
探幽	章甫	探幽深处好，僻径少人行。木古山中色，禽飞世外声。随风云意活，出水石痕清。我有家焉想，锄茅可得成。
贺陈朝修入泮	章甫	奎璧烂华文，才名已属君。骥驰应马率，鹤立肯鸡群。乍出竿头日，看梯石上云。遥知横笔阵，扫却万人军。
读李平甫送穷诗感咏	章甫	穷鬼枉劳送，读书儿本寒。未开花富贵，且报竹平安。到老仍余拙，投闲便得欢。万般供一笑，放眼海天宽。
鲫潭月夜泛舟	章甫	十里寒潭凈碧流，歌声风送月明舟。云山倒挂千层画，天水交融一色秋。宿鹭连拳围玉镜，跃鱼喷沫碎金球。江亭上下随波去，人在冰轮转处游。
春游靖海寺	章甫	郭外寻春踏翠峰，榴环古寺尚留踪。北园梦断萦花蝶，东海归来贮钵龙。面面豁开圆觉路，声声敲破指迷钟。谈禅半日闲分我，洞在诸天第几重。
四十书怀	章甫	壮时直欲气凌云，十载消磨坠俗氛。世故中年犹见恶，名山大业尚无闻。蝇头不解谋寻尺，驹隙还须惜寸分。若待桑榆收也晚，几曾霞照烂天文。
水仙花，二首之一	章甫	仙子幽修凈六根，绿华居处浣花村。春风入梦怜孤影，秋水凝神共一痕。洛浦烟销香有恨，湘江雨冷夜无言。天靑海碧知心渺，一去凌波正断魂。
水仙花，二首之二	章甫	步月盈盈水上吟，琼姿不杂众香林。出尘涤贮千层玉，作意妆成万点金。洁白雅宜高士品，娇黄晕醉美人心。清标压得群芳倒，浪说梅兄恨至今。
秋日仰峰晚眺	章甫	万象森罗晚眺中，茫茫海阔与天空。马蹄投驿忙行客，牛背还村认牧童。风势送云归岫白，霞光带日返江红。静观自乐干坤大，点缀秋容各不同。
游竹溪寺	章甫	西天即在海东关，记此沙门旧日颜。竹径缝云围世界，溪桥渡水出人间。梵音了却忙中闹，鸟语吟余静里闲。解到拈花微笑去，暮霞斜挂斗魁山。
登龟山	章甫	晓上孤城最上峦，山亭小筑白云端。撑天雪饱松枝古，匝地霜侵石骨寒。海鹤啸风千顷渺，林猿啼月五更残。登临领取东南胜，放眼凌虚四望宽。
宿冈山岩	章甫	山外连云云外山，云岩古剎谢尘寰。零星木石相牵引，断续藤萝且附攀。避客兔归三窟里，谈禅僧现十方间。浮生因果谁参破，夜半钟声梦觉关。
游打鼓山	章甫	千尺悬崖一隙通，长蛇盘在水流中。归云入洞山屏展，破浪回潮海气空。西望飞帆参石佛，南游采果问仙翁。搜奇恰好三春最，四面拖蓝万点红。
论古十二首	章甫	不负深恩五世臣，一声虎啸出风尘。千金愤破无家产，十日生留有用身。莫讶报韩何事汉，要知灭楚已除秦。大雠转瞬归灰烬，漫说椎车误中人。
论古十二首	章甫	不落元勋第二筹，居然渭老辅西周。楚兵悲散八千众，汉业兴传四百秋。王佐忍从黄石教，仙风巧托赤松游。功成多少封侯者，几见先机退急流。
论古十二首	章甫	富春山里爱吾庐，箕颍幽风太古初。贵重不关天子友，清高偏在钓人居。庙堂咄咄宁相助，烟水茫茫只自如。物色羊裘终弗仕，东京气节此权舆。
论古十二首	章甫	穷荒异域使臣孤，苦守坚贞绝世无。最恼偷生降卫律，肯同惜死屈匈奴。万千里外持君节，十九年中困牧夫。幽窖吞旃还徙海，芳名赢得一忠愚。
论古十二首	章甫	高结茅庐何处寻，卧龙冈山卧龙吟。出身俨受耕莘聘，造福如施梦弼霖。巾扇风流师相业，桑田淡泊圣贤心。小儒不识王功大，管乐齐观说到今。
论古十二首	章甫	才学巍然迥出群，南阳名士汉元勋。师名伐魏忠垂史，志切安刘义薄云。气数原知非一统，江山莫说只三分。请看二士阴平度，犹显先机在定军。
论古十二首	章甫	百战孤城八面摐，云梯摇撼卫旌幢。忠知天日原无二，义薄云霄竟叠双。绝粒七旬甘死守，同枯万骨不生降。可怜宝马姬僮毙，饮血登陴尚力扛。
论古十二首	章甫	雄师破阵扫妖氛，专阃全才盖世勋。任拥万千金国将，敢当五百岳家军。较山难撼奇斯语，以父为呼异所闻。恨却金牌催十二，中兴付托祇空云。
论古十二首	章甫	致身谁并武昌贤，沥胆披肝气浩然。奉诏但知君有命，行师敢道主无权。风波诬陷惟三字，日月争光直万千。忠报死留书背上，桧奸卖国罪通天。
论古十二首	章甫	南渡衰微气数过，中原摇撼震干戈。勤王有志谁如此，存祀无功可奈何。燕市魂飞光日月，金陵目断哭山河。丹心汗照留靑史，沉痛当年正气歌。
论古十二首	章甫	四十余年一梦虚，长江天险恨成墟。伤心北去悲亡国，化血南归认故居。不负生来仁义性，无惭读尽圣贤书。千秋忠孝寻遗迹，文笔峰头一草庐。
论古十二首	章甫	孤山独立水之涯，别有干坤处士家。声气交情通鹤翅，姻缘业债结梅花。杖头买酒邀明月，湖上敲诗数落霞。封禅遗书求不得，清高品格玉无瑕。
江亭坐夜，二首之一	章甫	江亭背立海城关，围住鲲沙七线湾。蜃阁消归山外水，渔灯分占水中山。众星罗野珠千点，孤月当空玉一环。短笛划然长啸起，歌声直遏碧云间。
江亭坐夜，二首之二	章甫	更上层楼兴未阑，涛声数过几沙滩。亭亭目极三千界，扇扇窗开十二栏。酒醉那知瓶报罄，棋敲不觉漏催残。冷然如在诸天宿，梦立瀛洲最上峦。
春夜愁妇吟	章甫	倚病含愁耐不能，闺寒枕簟冷于冰。那堪忽断三春梦，犹对将残五夜灯。觏我则夷艰亦既，逢君相识怅何曾。窗前好鸟催天晓，敢上妆楼最上层。
寿耘庐薛明府，二首之一	章甫	理学承家不世同，春官早擅出群雄。文章昔着江之左，政绩今标海以东。洗出寸心澄水白，栽开满县烂花红。称觞恰好浓秋露，天酒絪縕造化功。
寿耘庐薛明府，二首之二	章甫	八月浮来贯月查，载添健饭进胡麻。应时南极悬云上，奉使东方到水涯。千载班名联玉笋，百年帖字艳金花。天心久为苍生计，霖雨长留泽万家。
法华寺怀古	章甫	法华景胜几时荒，剩水残山惹恨长。蝶化空寻高士梦，龙归不斗美人妆。通幽纵曲高低径，随喜难分上下方。旧事风流何处问，月楼无语自凄凉。
赤嵌城怀古	章甫	赤嵌之筑始红彝，沙碛空余旧日基。自恃雄心来鷁首，枉教狡计借牛皮。南关镇海经三世，北阙朝天又几时。霸业兴亡都是梦，砖城久已兆先知。
五妃庙	章甫	真姬并命海之涯，化血啼鹃落日斜。奇节直符天地数，幽贞谁比帝王家。要求同死冰添冷，肯使孤生玉点瑕。魂气争光魁斗上，空山馨荐不胜嗟。
感事	章甫	花花世事变于棋，局外休将局内嗤。秋雁凭空还篆字，春蚕未死尚缠丝。美人歌泣千金值，壮士恩雠一剑知。风雨际天应悔错，留根芳草可全欺。
雪球	章甫	春风作意绣香囊，绣出轻球异样妆。雪玉结成标五瓣，露珠拋转醉三郎。芳心历乱浑帘影，粉面团圆印月光。万片玲珑清一色，花身疑种白云乡。
酒旗次沈晴岚韵	章甫	靑帘摇影杏花红，疑是天星落照中。引到游情携阮杖，招留醉态倒山骢。孤村晓挂初晴日，深巷香飘不定风。少妇当垆遥望处，板桥驴背认归童。
次苏斋再来草元韵十三首	章甫	小春倦倚北窗边，虚度阳和好景天。篱菊别情慵对酒，岭梅索句待题笺。釆薪毕竟应无恙，擎柱由来岂偶然。寿世有丹先寿己，何须买药觅壶悬。
次苏斋再来草元韵十三首	章甫	海内天涯共岁徂，故乡忆得异乡无。霏霏雨雪伤今我，仆仆风尘悔始吾。祇剩空囊都是涩，且拈寸管未全枯。维桑与梓余霞照，可有天星烂寿榆。
次苏斋再来草元韵十三首	章甫	清时有味是归来，几度风霜老大回。耐冷犹存三径菊，冲寒且看一庭梅。但将世态琴心淡，莫把人情剑气猜。好是故园森玉树，灵芝秀草又新栽。
次苏斋再来草元韵十三首	章甫	归乡终岁掩云关，雅爱幽居不市闤。来日逢春随处好，频年送腊几时还。破痴要解拈花笑，觉悟曾闻点石顽。万态升沉浑是梦，千金难买一身闲。
次苏斋再来草元韵十三首	章甫	三山父老半闽侯，记得弦歌几度秋。八面金汤终古在，万家烟火较前稠。纵无旧宦留靑眼，尚有故交共白头。榕树环阴都是荫，休嫌鸿指再来投。
次苏斋再来草元韵十三首	章甫	登峰造极踏仙霞，帝座天中烂日华。云路鹤盘谁作主，雪痕鸿印即为家。分关劈断双流水，越岭冲开六出花。遥望长安西北去，几番落驿夕阳斜。
次苏斋再来草元韵十三首	章甫	乘风发棹渡钱塘，过客何须费揣量。一自潮头回射弩，至今江上稳飞航。云山遥展图中画，烟水新磨镜面妆。武肃灵光何处现，流波终古送斜阳。
次苏斋再来草元韵十三首	章甫	姑苏佳节异寻常，客地繁华亦兴狂。送腊且容驴背懒，逢春暂息马蹄忙。笙簧歌曲斑斓舌，诗酒风流锦绣肠。可是吴宫金粉剩，烟花无处不台廊。
次苏斋再来草元韵十三首	章甫	孤舟夜泊一劳人，六十年来半苦辛。水水山山多异地，风风雨雨又新春。炎凉世态随时变，离合乡心结梦眞。要破愁城应酒力，倾杯且莫负良辰。
次苏斋再来草元韵十三首	章甫	清江浦上宦游人，待渡河干恰值春。今夕思乡千里远，来朝改岁一番新。依依柳絮曾垂岸，点点梅花不染尘。此去晴光行处好，漫嗟坎坷尚缠身。
次苏斋再来草元韵十三首	章甫	自哂身名滞野蒿，天山踏遍不胜劳。冷风十载携双袖，毒瘴千重敌一袍。幸荷君恩涵海阔，获宽臣罪戴天高。丝纶再付持竿者，得水还看钓巨鳌。
次苏斋再来草元韵十三首	章甫	长安久建粤西堂，好憩同人走马忙。自昔会来膺凤诏，而今还仰锡龙章。轩诗雅爱吟花胜，壁剑高悬射斗芒。云里帝城今即是，天风时度御炉香。
次苏斋再来草元韵十三首	章甫	走遍天涯匹马轻，黑甜乡里也频惊。梦中蝶翅机终幻，觉后羊肠路始平。肝胆谁怜磨剑气，头颅自顾老诗情。灯花未落炉烟剩，且把心香一缕萦。
次海东书院山长宋荔乡归粤西兼赴礼闱留别元韵，四首之一	章甫	小春佳景饯分离，兆应春宫酒满卮。马帐正吟留别句，鱣堂恰好落成时。曾开讲席宏来学，忽买归舟动去思。自计西旋旋北上，文章报国寸心知。
次海东书院山长宋荔乡归粤西兼赴礼闱留别元韵，四首之二	章甫	尊酒论文海外缘，儿曹师事已季年。眞能有术金都化，直欲无瑕璧乃全。骥骋凭教奋平地，鹤盘端合响遥天。力扶大雅相期切，侪辈应思策简编。
次海东书院山长宋荔乡归粤西兼赴礼闱留别元韵，四首之三	章甫	老大久已业荒荒，闻道先生返故乡。下里敢联高曲妙，小言愧和大声长。南来吾道传薪火，北上公车饱剑霜。便挂云帆闽海去，波臣效顺渡重洋。
次海东书院山长宋荔乡归粤西兼赴礼闱留别元韵，四首之四	章甫	声价由来十倍论，君才早自擅雄浑。空群万马行文势，扫阵千军落笔痕。赤帜任凭坛上拔，红绫看取阁中存。泥金好寄春潮信，飞渡佳音到鹿门。
感叹	章甫	衰年落拓海天东，一任洪炉造化工。睡眼那分棋黑白，平心不买剑雌雄。人传已死归前辈，我愧余生剩此翁。名士由来都画饼，庸才敢恨踏虚空。
哭门人郑君怀	章甫	才亦犹人命不遭，奄然赍志任悲号。自惭古道裁吾党，相长今兹失汝曹。千里几曾来负笈，三余谁复共焚膏。诗文灵气归何处，肠断当年落笔豪。
无题诗和吴松涛，四首之一	章甫	吹落天香惹醉魂，寻香爱绕美人村。杨妃粉黛三千妒，崔氏风流五百冤。自露芳心抽翠钿，相期絮语待黄昏。怪他摇动行春影，掩却梨花深院门。
无题诗和吴松涛，四首之二	章甫	溪水流来出若耶，清溪倒映绣窗纱。凌波罗袜缠千缕，拜月湘裙折九华。乌鹊桥头催递柬，鹦哥院后唤煎茶。香风送到氤氲使，细贴云鬟并蒂花。
无题诗和吴松涛，四首之三	章甫	宝匣分明卸晚妆，无劳怅望宋家墙。朱绳可是缫蚕茧，红袖居然睡海棠。莫断云轩遥玉女，谁游台洞误仙郎。别君遗枕君须记，几度阳台认楚襄。
无题诗和吴松涛，四首之四	章甫	铜壶滴尽露华清，轻揭珠帘送月明。有觉梦中赢薄幸，无波影里解多情。卖花已断穿花蝶，折柳仍牵织柳莺。回首江楼金粉剩，板桥流水自盈盈。
入厦门港	章甫	买棹扬帆鹿耳间，茫茫背指竹城关。横流只见天连水，入港依然地载山。到岸人争先捷足，登程客解旧愁颜。回头历过风波险，驿路行装万象闲。
登鹭州	章甫	鹭州四面印沧沙，南北东西此上楂。江石中流支砥柱，海田闹市走生涯。风前歌棹频依岸，月下渔灯半是家。领取登临新景胜，依稀桑梓旧繁华。
白鹿洞	章甫	六合悬崖别洞天，探幽个里了尘缘。凿空石室来参佛，敲破山门试问禅。面海碧收千顷浪，近城翠接万家烟。斜阳返照楼中画，满幅云霞挂鹭川。
虎溪岩	章甫	峰回路转别干坤，缥缈灵岩谢俗喧。踏破岭云山起面，敲开僧洞石分门。寒桥曲折通幽径，危塔崚嶒出短垣。流水渡花何处去，隔溪清浅是仙源。
日光岩	章甫	山庄禅院水云乡，买渡登临踏上方。拍岸有声凌万顷，因风无定转千航。露华浸石寒秋浦，岛势回潮送夕阳。柔橹摇归移洞去，隔江烟树半苍茫。
万石岩	章甫	叠嶂层峦万石生，幽岩构结岂虚名。鸟吟空谷偷诗调，水滴寒桥淡画声。四面溪山皆旧迹，几间楼阁半新成。搜奇引入桃源胜，疑是仙津路可行。
醉仙岩	章甫	仙翁一去不知还，曾化元机在此山。石洞打开方外景，桃溪笑画醉中颜。痴思羽客当年事，消受僧家半日闲。梦觉迷津如渡我，瀛洲宛在鹭洲间。
夜泊铜山越日与郭瑟江陈卜五魏以甫上宝智寺	章甫	一幅飞航扇碧澜，因风夜泊此铜峦。浮洲蟹舍围沙岸，滨海鱼庄护石栏。塔势随波移棹橹，钟声入梦到江干。来朝踏上莲花界，回首迷津渡几滩。
观音图	章甫	十千世界十方身，水月莲花不点尘。慧眼通天开觉路，婆心入海渡迷津。头头是道谁闻见，滴滴归源证果因。色即是空空是色，一枝杨柳万年春。
门人施钰入泮	章甫	肩吾以后读书身，初服儒冠物色新。自命匪奢天下任，相期无负古之人。巧凭玉尺裁量准，愧度金针刺绣神。海鹤异时参杏燕，乘轩笑指榜龙津。
迩来各典礼属予诗文笔墨日烦书以谢之	章甫	频年何事辄相寻，卖拙诗文费苦吟。直似砚穿磨以铁，敢云墨惜宝于金。博人笑口劳伊昔，搜我枯肠悔自今。代作嫁衣如有复，老夫懒寔不堪任。
兰	章甫	幽人雅佩美人魂，韵致天然谢俗喧。清露滴来微有息，好风吟去了无痕。与居善室浑双美，独占王香第一尊。相赏弹琴心并素，知音此外为谁言。
菊	章甫	西风萧瑟罢群芳，三径荒余剩冷香。最爱秋深娇老圃，不随春早斗新妆。饱餐玉露连天白，铺就金花满地黄。千古知心何处去，东篱曾忆醉重阳。
秋日怀鹭州方玉华	章甫	若兰臭味醉心香，几度逢秋几断肠。每欲葭苍还倚玉，那堪露白又为霜。独钟我辈情千缕，所谓伊人水一方。遥想相思同此恨，鲲沙鹭渚两茫茫。
因病省试不果书以志勉	章甫	半世功名未遇时，文章得失寸心知。不才敢恨输先着，多病偏教落后期。驴背鸡声凭献策，葭苍露白但吟诗。三年且把毛锥琢，休道囊中未处之。
自笑	章甫	自笑浮生碧海边，前生可是一顽仙。几曾买骨从隗始，大抵扬眉必斶前。学剑到穷谁赠铗，读书不解任呼颠。敢希人面如吾面，冰炭由来总判然。
久病书怀，二首之一	章甫	老夫何事系荒斋，病债难偿志愿乖。习静毋教咻楚语，卖愁姑仿肆齐谐。高天欲问空搔首，大地能容且放怀。过去未来今现在，三生因果任安排。
久病书怀，二首之二	章甫	百年华鬓半成丝，岁月虚生未死期。铩翮栖鸿何处振，伏鞍惫马几时驰。谁能遣此消之酒，无可如何寄以诗。自愧自伤还自慰，输赢梦里局翻棋。
予因愁病值生辰易号半花颠	章甫	我今别号半花颠，总为愁多剧可怜。顶露狂非张旭圣，目茫疾甚退之贤。添筹此地虽环海，炼石何时竟补天。且伴儿孙一场戏，谈禅说鬼话神仙。
次海东书院山长曾鹤峰和程明府秋声六咏元韵	章甫	惆怅西风落叶秋，虫吟四壁倚科头。三更叠唤将谁诉，万籁孤鸣若有由。口惠唳应添机妇怨，凄清不管旅人愁。钟残漏尽挑灯起，几度嘈嘈尚未休。
次海东书院山长曾鹤峰和程明府秋声六咏元韵	章甫	横空结阵渡江干，惊断霜秋月夜寒。边塞三千啼别远，雄关百二唳飞难。平沙苦诉金风剪，极浦悲号玉露团。宿水呼群频叫落，声声细听试凭栏。
次海东书院山长曾鹤峰和程明府秋声六咏元韵	章甫	悲秋羌笛夜闻来，月下风嘶塞上台。汉使声声胡地恨，刘郎曲曲雁门哀。拍时血染征袍泪，触处魂伤旅梦回。无限关情都恼杀，不堪怨听落疑猜。
次海东书院山长曾鹤峰和程明府秋声六咏元韵	章甫	秋宵万籁尽销沉，忽听霜寒几度砧。断续撼来惊旅梦，高低捣去碎乡心。风前远送江头响，月下频敲石上音。更有一番肠断处，浣纱溪女自微吟。
次海东书院山长曾鹤峰和程明府秋声六咏元韵	章甫	日暮荒村浅水游，荻芦响处不胜愁。几回吹到藏鸥渚，数阵敲来宿鹭洲。摇落深滩寒月夜，拍依古岸舞风秋。飞声杂入渔歌里，付与江边一叶舟。
次海东书院山长曾鹤峰和程明府秋声六咏元韵	章甫	萧萧木叶落凄清，树里飘摇树外鸣。销夏变靑微有恨，悲秋断碧更无情。风前卷破千林色，雨后催残五夜声。听罢空山寻迹去，乱云深处几人行。
杂诗平韵，三十首之一	章甫	谁将煮酒算英雄，运会原来在个中。试看执鞭徒贱役，可知诡遇匪良工。行云自妙氤氲态，逆水休夸搏激功。去去前途总无定，由他踏实与虚空。
杂诗平韵，三十首之二	章甫	风风雨雨几重重，垂老萧然兴已慵。春梦归来犹有路，秋烟散去却无踪。弯弓直射石为虎，鸣剑偏惊津跃龙。神化从来输造物，残云可复起奇峰。
杂诗平韵，三十首之三	章甫	不是红绫宴曲江，吟春亦复醉春缸。遥岑送到靑排闼，香草披来绿满窗。点遍梅花图九九，看归燕子剪双双。适然惹起歌声兴，信口凭吹短笛腔。
杂诗平韵，三十首之四	章甫	频年剜肉把创医，老至筋骸百不支。纵欲曝书甘耐冷，岂眞煮字免啼饥。已艰击柝贫而仕，谩说投囊富以诗。回首半生浑是梦，名心未凈亦何为。
杂诗平韵，三十首之五	章甫	梭织光阴若转机，几经夕晦几朝晖。谁人挟刺骑驴蹇，若者簪花策马肥。戆性自应怜汲黯，愤时胡竟死韩非。茫茫今古伤心事，多少英雄志愿违。
杂诗平韵，三十首之六	章甫	置身若在古风初，何必华堂不草庐。尚有闲闲高士亩，谩来孑孑大夫旟。庄周是蝶浑忘蝶，惠子非鱼却乐鱼。火食几人曾断去，的应饮水读仙书。
杂诗平韵，三十首之七	章甫	戒得原来是老夫，还思所好学从吾。闭藏玉匣封菱镜，摇动金盘走露珠。貌取失于憎面目，心知许便割头颅。异时木拱徐君墓，挂剑能来季札无。
杂诗平韵，三十首之八	章甫	晴帆遥挂鹿门西，五色行装极目迷。尽道无瑕原是璧，焉知有玷便非圭。飞鸿未入萦云网，归燕空衔带水泥。莫嫁金龟夫婿好，封侯久已误春闺。
杂诗平韵，三十首之九	章甫	众议纷纷莫力排，由由亦可与之偕。浑天犹自随行蚁，得水何妨听叫蛙。壮士三千开铁弩，美人十二斗金钗。色衰力尽须臾事，坎坷依然叹命乖。
杂诗平韵，三十首之十	章甫	大生何处匪元胎，饮水休忘有本来。最恼昏迷奸鬼蜮，宁知悔悟泣风雷。焦头烂额工移突，碎骨焚身烬烈灰。今日歌诗追昔欸，不胜感愤不胜哀。
杂诗平韵，三十首之十一	章甫	伊谁坐照擅如神，心镜莹然独至仁。不使迷来鱼目混，方知剖出蚌胎眞。松梅苦耐三冬冷，桃李争先二月春。多少清标羞自献，可无物色出风尘。
杂诗平韵，三十首之十二	章甫	文坛昔日要横军，卷斾今非鼓角闻。约计新愁添似水，追寻旧事散余云。半生业债谁偿我，一缕心香若为君。且听儿孙读书好，吟哦子曰又诗云。
杂诗平韵，三十首之十三	章甫	不分白屋与朱门，凭吊当年总泪痕。高阁江头怀帝子，荒郊路上泣王孙。望夫化石原非石，倩女离魂岂是魂。眞气自然磨弗灭，死生兴废亦何论。
杂诗平韵，三十首之十四	章甫	吾侪原不少单寒，对酒当歌且放宽。天厄自难封李广，人穷岂肯死袁安。悲欢离合逢场戏，成败兴亡对局看。盈极必虚消必息，笑他先达傲弹冠。
杂诗平韵，三十首之十五	章甫	人禽判在意诚间，第一工夫第一关。孺子无心偏取水，愚公有志竟移山。已过日月还流转，未坏干坤肯放闲。大谬早知应早读，回头悔不破痴顽。
杂诗平韵，三十首之十六	章甫	走世葫芦背上悬，踏空归去悔当年。诗书有味曾医俗，富贵无求便得仙。洞口开封催雾散，山腰补缺看云连。祇今这个留何物，剩此文心未了缘。
杂诗平韵，三十首之十七	章甫	豪雄志气直干霄，热闹何时竟寂寥。横槊渡江空涉险，挥戈返日莫宣骄。云山久已非三晋，金粉曾经斗六朝。输与风流诗客好，锦囊包尽古今遥。
杂诗平韵，三十首之十八	章甫	谦卦由来吉六爻，认眞捐益莫相淆。当门不可无锄草，此径奚堪任塞茅。狡兔纵营三窟穴，鹪鹩但守一枝巢。太平久矣无贪政，得所何须觅乐郊。
杂诗平韵，三十首之十九	章甫	黄金甲第托崇高，独鸟遥天惜羽毛。推食肯弹谋士铗，解衣但恋故人袍。除将书腹何藏富，剩却诗肠不减豪。天问当时已无告，那堪愤读古离骚。
杂诗平韵，三十首之二十	章甫	流光冉冉半消磨，但得过时亦且过。绣佛逃禅仿苏晋，强人说鬼类东坡。龙睛点去诚如许，虫臂生来又若何。语到一般皆造化，不应哭也岂应歌。
杂诗平韵，三十首之二十一	章甫	渔郎漏出武陵葩，流落人间第几家。浪说玉扃敲海上，空怀珠箔隔天涯。谁人不种相思树，何处长开并蒂花。笑倚玉床娇醉舞，登台记否浣溪纱。
杂诗平韵，三十首之二十二	章甫	遥天云路任鹏翔，铩翮安能万里长。悔失桑榆收已晚，枉拋岁月度方刚。娇容都爱花兼柳，辛性谁堪桂与姜。自是不才应见弃，靑袍何误读书郎。
杂诗平韵，三十首之二十三	章甫	碌碌劳人万古情，忙中枉自较输赢。请看破浪乘风势，亦有拖泥带水行。不与斯文谁后死，可知若梦尽浮生。穷途哭罢无人识，谩擅清狂阮步兵。
杂诗平韵，三十首之二十四	章甫	身世遭逢问已经，不堪回首不堪听。熏人脂粉余头白，知己文章几眼靑。怪事自来书咄咄，多情应悔泪星星。衰年容易中年感，买酒中山任醉醒。
杂诗平韵，三十首之二十五	章甫	架笔珊瑚得未曾，敢拈枯管溷徐陵。有成应类题桥客，无味偏流退院僧。不称乘轩棱骨鹤，徒痴钻纸出头蝇。此心莫讶寒于水，一点灵犀一片冰。
杂诗平韵，三十首之二十六	章甫	谁擅才人第一流，腰金骑鹤上扬州。要知达变非胶瑟，便可通微入芥舟。学奕未堪心有鹄，奏刀妙在目无牛。元珠赤水茫茫里，象罔何尝着迹求。
杂诗平韵，三十首之二十七	章甫	容膝无妨抱膝吟，梦中踪迹亦升沉。昨非自必从今是，枉尺何曾有直寻。泣璞三来方悟璧，焦桐一爨便知琴。风尘物色相逢处，难易全凭见浅深。
杂诗平韵，三十首之二十八	章甫	世味尝来半苦甘，浮生寄托海东南。名花却被风霜萎，野草偏多雨露涵。若悟充饥徒画饼，应知解醉早携柑。小中见大虚中寔，万古干坤一草庵。
杂诗平韵，三十首之二十九	章甫	洪炉扇火势炎炎，大造芸芸日夜添。若个点头来石化，阿谁笑口妙花拈。叹蛇不及之推禄，匪蚓恶能仲子廉。独有幽人清彻底，逢秋冷看水晶帘。
杂诗平韵，三十首之三十	章甫	清高万古肃森严，学得高风了却凡。笔不吐芒何作作，石能雄镇且岩岩。临崖笑我勒瘏马，排浪看他张饱帆。老大无能休卖拙，名言宝贵当经函。
送汇亭何夫子由明府擢淡司马升任潮州太守代，二首之一	章甫	琴堂月印海天东，鹤梦清携两袖风。学本扬州夸水部，治如蜀郡化文翁。珊瑚网起连江碧，桃李花开满县红。药笼采来芝桂品，惭将溲勃附其中。
送汇亭何夫子由明府擢淡司马升任潮州太守代，二首之二	章甫	春风碧水使君舟，载出双龙五马游。半刺乍临台北上，一麾遥接岭南头。潮民何幸瞻韩至，海国空怀借寇留。此去贤良二千石，的应进秩觐神州。
甲子（1804）年五十书怀	章甫	百年半度散材人，虚掷光阴五十春。服政到头赊后望，知非回首愧先民。鼠虫谁幻浮生梦，牛马凭呼现在身。且看贞元轮甲子，风光又是一番新。
闻苏斋还京谢恩复守台郡次韵二律，二首之一	章甫	冲烟踏雪破风尘，垂老还京剩此身。十一年中三至者，万千里外再来人。携囊贮句虽云富，托钵偿逋未了贫。若问个中无限意，新衔自署更生臣。
闻苏斋还京谢恩复守台郡次韵二律，二首之二	章甫	双清心迹不沾尘，宦海茫茫自在身。大任仔肩留健者，苍生引领出斯人。蹇驴北上谁周急，驿马南驰不患贫。要地由来关廑念，闽疆重与腹心臣。
苏斋抵任台郡因忆丙午（1786）台变保城有感，二首之一	章甫	十一更舟五釆旛，登台齐拜使君门。长途老马知前驿，熟道轻车认故辕。终是旧勋膺主眷，的应新任报君恩。一麾悬照当空镜，海日何曾蔽覆盆。
苏斋抵任台郡因忆丙午（1786）台变保城有感，二首之二	章甫	二十年前宦海东，回头汗马几人同。山河伊昔保无害，童叟到今传有功。运甓肯辞宏景瘁，据鞍不减伏波雄。桑榆霞照休言晚，天半还标万丈红。
春日咏怀	章甫	陌头杨柳陇头梅，指点风情个里催。天亦好新将岁改，人欣除旧恰阳回。一年好景从今始，万汇生机自此开。着意寻春春已泄，休忘马上带诗来。
望芦川早发	章甫	三更残月五更鸡，叠促晨装上马蹄。掩映酒旗茅店北，微茫田舍石桥西。风声动柳闻中觉，雪意藏梅望里迷。毕竟芦川何处是，还须买渡问前溪。
寿一峰张宗师	章甫	岐西间气蔚洪蒙，圣代名臣岳降中。布化原从分陕左，流膏直到极闽东。五庠礼教裁吾党，四邑弦歌颂我公。傍得门墙桃李种，滋培长荷作霖功。
和郡斋夜赏海棠	章甫	烛影摇光照影浓，卷帘斜看到残钟。宵深不滴怀人泪，睡足偏娇悦己容。着雨新妆红袖妒，含烟旧梦黑甜逢。花身本是神仙品，种出瑶台第几重。
叠和郡斋夜赏海棠韵	章甫	脂痕匀染露华浓，百宝栏干五夜钟。漫说无香偏独恨，应怜有色为谁容。题词已借今宵宿，置酒宁期异日逢。名友花宜名友赏，居然昌阁会重重。
老废吟	章甫	老天颓废我官骸，炼石何缘补女娲。痴富多文词客本，耐贫不仕介夫怀。也知谪免安居室，其奈荒余困守斋。记得莘田诗句合，诗书贻累到裙钗。
即事戏题	章甫	笔墨无聊惯作缘，戏题纪事亦书笺。不驱魑魅山中鬼，若觅蓬瀛海上仙。搏虎果知非往日，攘鸡何待改来年。余师只在归求足，夫道由来若路然。
落花	章甫	春事阑珊惹恨多，不堪蝶拍与莺梭。文章水面何时落，风雨楼头几度过。解佩记曾来翠拾，寻芳谁复想蓝拖。烟销月冷无言处，一缕香魂奈别何。
丙午（1783）林逆之变予募义堵御戊申（1786）中堂福公奉命平台志庆	章甫	渠魁枉自外生成，化日光天妄肆横。死徙村墟皆鬼啸，变迁市井不鸡鸣。漆头纵待三年送，悬首宁逃一怒征。我拔义旗同奏凯，羽书飞报亦干城。
柬吴焕章，四首之一	章甫	匏系丹霞困五穷，飘零瀛岛又谁同。才无世用艰锥出，癖不时趋笑瑟工。伯乐未来空冀北，管宁直欲老辽东。悠悠海外寻知己，苏子徒怀六一翁。
柬吴焕章，四首之二	章甫	自命原争最上流，腰金曷不上扬州。睇巢梁燕几穿眼，钻纸窗绳未出头。棋酒纵知留谢屐，风霜不悔敝苏裘。羊肠鸟道皆危险，何处康庄得意游。
柬吴焕章，四首之三	章甫	九十春光半过期，催人岁月鬓成丝。放颠斗里禅逃酒，索句囊中鬼啸诗。天亦奈何呼不管，地犹有缺怆焉知。可怜河上同歌曲，莫怪嵇康报信迟。
柬吴焕章，四首之四	章甫	铁骨支寒拥鼻吟，桃溪误约莫重寻。三生业债偿花月，两袖清风梦鹤琴。若献三朝知楚璧，还思一饭报韩金。据鞍不落他人后，老大休灰壮士心。
门人郭绍芳秋闱获隽，二首之一	章甫	天孙锦织渡瀛桥，瀛岛天章亦锦标。笔本家传妆五色，烛仍官限试三条。朱衣夜静头方点，赤鲤雷鸣尾已烧。报听霓裳云外奏，仙风吹曲桂香飘。
门人郭绍芳秋闱获隽，二首之二	章甫	讲席谈经课事修，几曾倜傥擅英流。独能淬剑磨风雨，便觉凌霄射斗牛。豹变早经成七日，鹏抟休止奋三秋。来春走马长安陌，伫看翩翩得意游。
宿五通亭	章甫	卖拙行装去路赊，西风匹马走天涯。晚村野店浓烟锁，古渡横舟落日斜。游惯不知身是客，心虚且暂寺为家。功名枕上华胥境，漫唱鸡声彻晓霞。
东西塔	章甫	人工奇绝直神工，宝塔巍然晋水中。五级当时连上下，双峰终古峙西东。分排寺闼摩天起，长镇泉关拔地雄。梯石螺旋旋到上，登临眼尽八闽空。
清源洞	章甫	踏上清源第一梯，名山高结与天齐。苍松夹道疑无路，怪石开门忽有蹊。五色云霞楼外过，万家烟火望中迷。登峰造极应如此，俯视人间眼尽低。
九日登赐恩岩	章甫	赐恩岩上闹登高，裙屐风流逸兴骚。胜会可能还落帽，佳游何必不题糕。溪山一带供诗料，萸菊双清动酒豪。想到当年飞雁箭，空中神射属谁曹。
弥陀岩	章甫	弥陀佛空凿何年，可是沙门别洞天。竖起有山云峭壁，倒流无岸石飞泉。孤亭特立空中界，半日分闲世外缘。俯仰放开观世眼，千寻崖下几桑田。
过万安桥	章甫	山川大类洛阳观，雄冠中州镇万安。鳌驾几时填海缺，鲸奔当日卷天寒。三千石骨工交磴，廿一潮头约倒澜。读罢手书忠惠记，垂虹终古跨江干。
濑溪夜渡	章甫	记得坡公心赏事，清溪曾说妙行舟。谁知此地深宵渡，更胜当年浅水游。明月有情随棹转，好风无计奈歌留。醉中点点渔灯梦，数过溪南几画楼。
丁巳（1797）秋年兄林炜如悬弧时长郎达卿偕弟静有台厦游泮双喜，二首之一	章甫	撷藻流香蔚翠岚，鲲沙鹭岛闹歌酣。连镳争奋群空北，列宿欣占极耀南。金友玉昆方陆二，阳乔阴梓等苏三。双齐文福推奇特，盛事真堪播美谈。
丁巳（1797）秋年兄林炜如悬弧时长郎达卿偕弟静有台厦游泮双喜，二首之二	章甫	万丈文光达上台，秋高直射斗牛来。导河西授传家钵，学海东抡华国才。十载砚穿磨日月，双锋匣出鼓风雷。是龙露角观初变，拔浪端应奋锦回。
甲戌（1814）暮春读吴桐井哭淦儿诗忆去年三月翔儿殇泪次其韵	章甫	亡儿痛绝已经年，捧读君诗更黯然。同是哭殇悲白发，那堪知爱隔黄泉。墨痕苦记来生后，吟韵追思未死前。随汝妹魂何处去，坛南社左海城边。
送茂才张如春以将军幕凯旋西渡归陕右	章甫	三春烟景满江红，鹿岛潮平扇好风。入幕才参专阃内，归帆人在拥旄中。一时萍水情缘合，千古文章气味通。知己休忘在海内，天涯原说比邻同。
追和陈紫峰先生游紫帽凌霄塔诗元韵	章甫	闲心谁被白云留，抱素真人耽景幽。不解六花何薄燠，偏教五月或先秋。名山自感名人赠，胜地犹怀胜会游。若问前贤读书处，古元室上小丹邱。
追和罗一峰先生五峰诗元韵	章甫	石屋容人五百优，搜奇应此恣遨游。堆云合碧天光染，浴日流红海气浮。灵草何人问消息，空山无历纪春秋。清高谁并吟诗客，啸破烟岚立上头。
台郡八景	章甫	江干多是老渔翁，欸乃声声晚渡东。落日流光知海阔，余霞倒影觉天空。浮槎未上津头月，鼓棹齐回午后风。到岸争先停夜泊，糊模雉堞暮烟中。
台郡八景	章甫	沙鲲七线锁台湾，天险东南设此关。无数渔舟连海岸，几家烟火出江间。风摇萤点参差碎，浪拍星光错落圜。夜半烹鱼眠醉梦，不知身在水中山。
台郡八景	章甫	黄山潮水发源长，奔撼雄关势莫当。好是三春鸣鹿耳，漫夸八月吼钱塘。涌时真觉银峰立，落处非关铁弩张。一自东鲸归海去，晴帆万里不波扬。
台郡八景	章甫	积素江城望眼赊，天然琼岛水之涯。谁云海外三冬景，却少云中六出花。逊白梅魂尘不染，断靑山色玉无瑕。朝霜夜月浑留影，一片寒光万里遐。
台郡八景	章甫	耀灵渡海出东关，溟色苍茫曙色斑。黑雾拓开新世界，红云捧照旧河山。火珠吐浴靑波里，金镜磨悬碧落间。笑造秦桥过不得，神鞭石血苦维艰。
台郡八景	章甫	夕照衔山影渐无，丹霞斜渡入澎湖。相随鹜鸟飞沙际，忽断虹桥落海隅。五色文章天上降，九光锦绣水中铺。晚来风送轻帆过，云里行舟古画图。
台郡八景	章甫	置身高踞澄台上，放眼遥空碧海中。不使一层楼尚隔，真夸千里目能穷。龙门倒射沧溟日，蜃气消沉岛屿风。浩淼流波归巨壑，茫茫大半是朝东。
台郡八景	章甫	瀛岛官亭绕翠浓，凭栏听得怒涛冲。是真万顷潮惊弩，却似千竿竹化龙。面海多风因激浪，离山无树不关松。尾闾东泄无涯际，声在流波第几重。
丙寅（1806）除夕坐夜有感	章甫	光阴忽忽几时迁，衍数浮生又二年。且把鼓催驱病鬼，敢将酒祭犒诗仙。声声漏箭将终岁，耿耿星桥欲曙天。笑共寒梅欣待旦，逢春可作老来妍。
贺李碧云入泮	章甫	瀛桥环翠藻芹乡，年少翩翩列上行。宝剑匣鸣随异彩，灵芝甲坼便奇香。气华曾润诗书腹，品贵原生锦绣肠。秋月春风凭管领，看花莫惜马蹄忙。
春城送别	章甫	剪烛窗西话旧情，春风无故速晨征。琴心碎断弦三叠，骊曲悲歌响一声。云里半肩书担古，沙头十里马蹄轻。长亭别后人归去，顾影惟随片月明。
论诗，九首之一	章甫	未曾删订未堪存，古作三千亦太繁。一自圣人编得所，至今学者擅专门。全经穷尽须三颂，要旨参来蔽一言。若问正葩何自始，温柔敦厚是诗源。
论诗，九首之二	章甫	离骚赋祖兼诗祖，未有无情更有诗。会意不须求甚解，阙疑乃可赏其奇。沉冤到底谁哀诉，异悟回头自苦思。学得歌章维九辨，萧萧秋气不胜悲。
论诗，九首之三	章甫	生风啸虎擅刘曹，莫角奇才是两豪。后世几曾追汉魏，当年直欲薄风骚。非非想挂羚羊角，作作芒含玉兔毫。我辈筑坛思学步，端应品格树清高。
论诗，九首之四	章甫	晋氏清言亦雅骚，元音莫杂土音操。不随里耳嫌声大，乃唱歌喉擅曲高。六代烟花空剩粉，三唐滋味足流膏。浸淫初盛参中晚，全豹窥来一世豪。
论诗，九首之五	章甫	诗仙诗鬼又诗囚，去取多偏各有由。奇想都能凭己出，雄词何必与人犹。直探学海无量底，便立骚坛最上头。触手生春皆妙谛，翻新花样也风流。
论诗，九首之六	章甫	后来五代仅戋戋，大宋风华三百年。漫恨流波尽沧海，请看涌斛出源泉。西昆纵有新声仿，南渡非无古调传。诗运亦随炎运转，要知气数使之然。
论诗，九首之七	章甫	金元诗味少渊涵，风格萧疏却不惭。劲气由来在西北，和声可得似东南。百年上下兴亡叠，两代源流正变参。学杜遗山推首出，一家笼尽百家谈。
论诗，九首之八	章甫	元后明诗辨体裁，扢扬一代亦多才。七贤久已风流继，四子先将气运开。谁把新音翻始作，转教别调失原来。可知当日虞山论，乘隙而攻匪忌猜。
论诗，九首之九	章甫	国朝雅咏直赓歌，名作如林较昔多。百代风谣归采录，万家韵学受包罗。言诗派本圣贤衍，入乐声真天地和。鸣盛都由性情正，宁徒景物善吟哦。
柬郭瑟江	章甫	相投臭味订兰金，卌载知交岁月深。病去尚能支瘦骨，兴来且莫老灰心。典衣沽酒江头醉，索句携敲马上吟。重访梅桥休负约，一天春事共搜寻。
秋兴	章甫	不教缰锁溷栖幽，管领闲中自在秋。凿窟无方输兔狡，盟心有侣与鸥谋。诗休过巧惟随兴，酒到微酣已卖愁。莫怅荒斋私契少，姮娥夜照读书楼。
次韵学使庆蕉园五色蝶，五首之一	章甫	半幅罗裙妙化希，绿阴草际任翻飞。蓝拖软翅风摇拍，翠染香须雨湿衣。伴柳略扶三起瘦，偎苔细贴一分肥。寻春不惜多情错，蕙径烟中尚未归。
次韵学使庆蕉园五色蝶，五首之二	章甫	宝厨钱化莫嫌希，栩栩生机款款飞。拾佩佳人妆绣幕，寻芳公子妒金衣。二分蔬叶和烟暖，百合花身带雨肥。爱伴蜜官为使者，春风得意忍言归。
次韵学使庆蕉园五色蝶，五首之三	章甫	曾闻卢肇捉来希，点染胭脂两翅飞。笑拥慕香随彩袖，争看生媚曳罗衣。桃腮对舞谁分艳，杏脸双栖欲斗肥。未了风流冤业债，花房惯宿几时归。
次韵学使庆蕉园五色蝶，五首之四	章甫	罗浮仙洞出尘希，物化天然雅淡飞。梅瓣三更清入梦，梨痕一色冷侵衣。轻盈凤子心俱素，秀媚春驹态未肥。最爱何郎贪粉面，玉腰无奈惜花归。
次韵学使庆蕉园五色蝶，五首之五	章甫	庄周幻梦记应希，一片糊模上下飞。偶织莺捎迷黑夜，猝逢燕接误乌衣。幸春捉影浑来去，卷铁寻踪乱瘦肥。好待雨晴风定后，卖花认取带香归。
李尔冲杜对海招访山庄友人	章甫	故人新筑读书轩，薄有图书古意存。醇若饮醪交有味，淡如对菊落无言。远山作势青排闼，曲水多情绿绕村。散步连吟分野色，渔歌樵答又黄昏。
与郭乃承夜集晓镜斋话旧越日送归温陵	章甫	老大离情更黯然，东游几日便西旋。每难晤面惟分水，最易谈心亦隔年。半榻偿余诗酒债，一灯话尽古今缘。晨兴又是江头别，惆怅飞航各一天。
送耘庐薛司马入觐，四首之一	章甫	小阳春色赴神京，司马翩翩此壮行。膏泽九年流海峤，颂声四起满江城。北驰驿路七千里，西渡舟程十一更。山水也知循吏好，风光到处管逢迎。
送耘庐薛司马入觐，四首之二	章甫	台南台北尽棠阴，爱树相思古亦今。千帐祖筵惟饯水，一肩宦橐只囊琴。几番物色仁侯意，满幅诗章寒士心。海国他年迎竹马，重来记取旧讴吟。
送耘庐薛司马入觐，四首之三	章甫	声声唱出是骊歌，缇轼催行奈挽何。鹿岛云山新别绪，鲲沙烟水旧恩波。广培秋桂三枝馥，早植春花一县多。儿辈亦参门下士，心铭讵止口碑过。
送耘庐薛司马入觐，四首之四	章甫	特达循良第一贤，晨兴辨色入班联。星辰绚烂三台拱，云日瞻依五采连。催进九重宫漏箭，携来两袖御炉烟。天威咫尺天颜喜，叠锡宸章龙凤笺。
送郑启三归南坂兼应潮州何太守聘，二首之一	章甫	异地相逢结友生，十年前已识韩荆。追思倚玉三千日，忽买归船十一更。鹿耳有门犹镇海，鲲身无线不缠城。山川也解伤离别，忍唱阳关第四声。
送郑启三归南坂兼应潮州何太守聘，二首之二	章甫	水天一色送飞鸿，报道西旋趁好风。是日裁诗惭刻翠，异时剪烛怅摇红。挥毫帖比双钩贵，增价声真十倍崇。此去岭南新物色，心知记否话瀛东。
次韵中秋郡署红梅早开，二首之一	章甫	不是寻春踏雪时，暗香偏着冷香吹。桥头恨看三冬晚，岭上输开十月迟。疏影微酣高士梦，新妆半醉美人姿。这间生意何先茁，试问姮娥可得知。
次韵中秋郡署红梅早开，二首之二	章甫	一抹胭脂作意开，认桃辨杏任疑猜。漫随竹外斜枝未，肯似林中半树纔。索笑有情应赠句，怜香无语且倾杯。平分秋色官梅早，特为调羹鼎鼐来。
寿郡守苏斋，二首之一	章甫	十年化被八闽东，扇海曾熏鼓俗风。选璞琢开千嶂白，网珊罗起一江红。即戎齐效三军力，奏凯频加百战功。造福苍生咸托命，天教矍铄老来雄。
寿郡守苏斋，二首之二	章甫	驿马南驰万里临，瀛壖重荫使君阴。河山如故环城郭，父老相随认鹤琴。甘露两朝天子德，寒冰一点老臣心。白云岳降诚非偶，嘘气长施傅说霖。
送别陈朝修，二首之一	章甫	伊人家在水云乡，偶合萍踪到海疆。我愧非师徒日长，君真好友可年忘。相投臭味黏胶漆，共溯元胎认梓桑。从此金兰添簿录，芳名告祖又焚香。
送别陈朝修，二首之二	章甫	数晨数夕几多时，四月相逢十月离。书担催装儒者具，香奁细检美人思。前途一去经年别，后会重来隔岁期。记话春宵寻旧约，安排银烛待敲诗。
秋夜吟	章甫	秋景尤于秋士宜，每逢秋夜每眠迟。风摇花馥东西院，水定天空上下池。好趁云微河淡后，来看练洗月明时。居心我亦清如许，玉宇无尘合有诗。
读李谪仙春夜宴桃李园序有感	章甫	浮生寄托在尘寰，若梦欢娱了不关。偶向闹中聊取静，或从忙里且偷闲。青天亦物归于尽，白发催人去不还。秉烛夜游良有以，名言千古破痴顽。
排闷	章甫	英雄末路叹蹉跎，何况儒寒拍手歌。蛙井眼中天自大，鼠河腹里水无多。发须渐觉丝相似，肝胆谁将剑与磨。千首新诗百壶酒，醉翁骚客奈愁何。
元夕即景	章甫	万家灯火烂华新，灯市排来瀛岛滨。如昼豁开仙世界，终宵断锁海关津。云烟交织千层锦，花月争娇五夜春。佳节莫愁今夕尽，连辉还有进钱人。
叠元夕即景韵	章甫	繁华妆点几回新，花市香车簇水滨。舞态戏拖红袖影，歌声唱渡碧云津。争将重价千金宝，来买芳宵一刻春。月上柳梢寻旧约，黄昏早立去年人。
赠友纳宠，四首之一	章甫	翩翩公子爱根多，醉梦扬州唤奈何。暮雨窥臣犹隔障，晓风吹女忽凌波。金钗已把佳期卜，玉镜何嫌好事磨。珍重霓裳仙乐奏，安排月殿贮姮娥。
赠友纳宠，四首之二	章甫	佳人一出浣溪沙，愧杀妆楼姊妹家。秋月上钩梳柳絮，春风入梦扇桃花。千金买得回头笑，万唤羞来半面遮。未免有情谁遣此，妒郎消受碧窗纱。
赠友纳宠，四首之三	章甫	鸳鸯幅幅画图成，百结同心百媚生。免俗为谁聊尔尔，怜香应自惜卿卿。红绡睡足脂痕腻，白雪圆匀粉汗清。莫怪流珠光不定，掌中歌舞本来轻。
赠友纳宠，四首之四	章甫	台洞仙姬洛浦神，温柔乡里认前因。画眉深浅郎知己，解语娇痴妾可人。夜佩香闻兰有息，晓妆寒怯水无尘。司空休惯浑闲事，几见风流五百春。
柬游峰山	章甫	霞北浮查到海东，才名早已树黉宫。诗吟初盛三唐上，文在东西两汉中。学可大成嗤画虎，技非小就陋雕虫。白头莫坠青云志，焦尾终知爨后桐。
六十春咏	章甫	老天开泰亦阳三，奈我官骸渐不堪。吾辈几曾周甲子，故人半已尽丁男。羊肠竟转输豪侠，马齿徒加益恧惭。幸得于乡初曳杖，且分野色过桥南。
晓镜四吟有记	章甫	儒教由来立至尊，休将境地溷沙门。佛随面面分千变，道自头头会一元。不受锁缰缠世界，何须衣钵凈天根。关前人鬼机参破，笑杀拈花解妙论。
晓镜四吟有记	章甫	遥岑排翠晓窗前，透得虚空一线连。石可袖来犹有海，管如窥去岂无天。养鸡若木忙中静，视虱如轮缺处圆。解到其间涵万有，本来光景总无边。
晓镜四吟有记	章甫	秋深月妙少人知，味在天心景在诗。有信不辜相待意，多情爱伴独吟时。莫嫌碎影当窗瘦，绝妙流光入室迟。珍重浮云休蔽却，仙娥桂阙梦佳期。
晓镜四吟有记	章甫	天半朱霞簇四围，垂虹夕照巧流辉。妆成五色才人笔，绣出千端织女机。渡海云横飞鹜去，衔山日落暮鸦归。倚栏领取天然画，散绮余光尚未希。
晓镜四吟有记	章甫	摩空屴崱势巍然，晓发松涛景欲仙。穷目几忘山立地，到头眞觉石擎天。眼中白日江干起，足下靑云洞口连。绝壁无梯归觉险，千盘螺转尚崖悬。
晓镜四吟有记	章甫	屴崱峰高寺涌泉，松阴翠粒破晴烟。灵源有隙能开窍，喝水无声不闹禅。石鼓风鸣青嶂外，通霄路在白云边。人间亦有蓬莱景，到此登临即是仙。
晓镜四吟有记	章甫	鼓峰胜迹未曾非，奇绝灵岩世外希。一自闹禅随喝去，至今流水尚忘归。道经有得空生化，法到无边静入微。我辈欲知当日事，仙床石上是真机。
与施乃庚郭乃承游诚伯李尔冲宿鼓山延客堂	章甫	宿得山房万念清，不贪势利不贪名。微茫梵语空中味，潇洒松涛世外声。觉破长眠钟报晓，醒余痴梦漏残更。即今点化思回首，误落人间已半生。
乙丑（1805）洋匪勾引山贼围台城平后志庆	章甫	妖氛突起海城边，海上氛迷山上连。枭鸟痴思巢据地，鲸鱼妄想网疏天。七旬锁住三军堞，百战焚烧八面烟。义愤同仇民力并，云梯摇撼任狂颠。
叠乙丑（1805）洋匪勾引山贼围台城平后志庆韵	章甫	上将提师鹿岛边，旌旗簇拥彩航连。蜃楼纵幻应沉水，鸟道虽高不碍天。万丈电光追走险，四郊烽火断飞烟。山河表里终无恙，笑杀么么小丑颠。
挽文峰林公升定海总戎留台弹压疾终官署子澹斋扶榇内渡归蓝田，二首之一	章甫	壮猷元老障东宁，竟厌红尘怆泪零。越岛眼穿新建节，瀛壖肠断旧思铭。中流报折擎天柱，上界催回镇海星。鼓角风号寒剑佩，军容犹自肃威灵。
挽文峰林公升定海总戎留台弹压疾终官署子澹斋扶榇内渡归蓝田，二首之二	章甫	云帆高挂镇军旛，简命煌煌没亦尊。孤子辕开号返魄，群僚江祭送归魂。骑鲸北上遥前路，化鹤西旋认故园。护榇波臣知效顺，轻舟飞渡海天门。
春楼夜话	章甫	江楼小筑水云滨，夜雨清言肆晋人。得地何须高百尺，赏心大半惜三春。诗狂不觉谁为主，酒醉几忘我作宾。一刻千金难买得，窗西剪烛莫辞频。
塾课即事	章甫	花村夜雨读书灯，晓起茶煎午饭蒸。得气先知春鸭水，笃时难语夏虫冰。移山毕竟非无济，超海从来是不能。千里要穷楼上目，端应踏上最高层。
次广文吴友山台阳怀古杂咏元韵，六首之一	章甫	半月江城随月鼍，鲲沙鹿岛并罗罗。中原地尽梯航接，边塞天闲锁钥多。东拂扶桑先吐日，西连弱水不回波。前王犹未开荒服，化外羌苗漫逞戈。
次广文吴友山台阳怀古杂咏元韵，六首之二	章甫	红毛据海镇王城，蛮语埋冤旧日名。错认打猫为射虎，惊占来鳄即奔鲸。若寻战垒经烧劫，或泛仙槎可步瀛。借地牛皮何处是，渔翁指点渡安平。
次广文吴友山台阳怀古杂咏元韵，六首之三	章甫	乘水雄师纫甲鼍，恢恢网岂漏疏罗。江山总要还来旧，财宝凭教载去多。万里封侯归靖海，重洋朝译不扬波。辟开日月洪蒙处，大武真堪擅止戈。
次广文吴友山台阳怀古杂咏元韵，六首之四	章甫	珊树环村竹绕城，承天古郡久更名。北流直下沉渊獭，东去终消拔浪鲸。四省屏藩围岛屿，万家烟火出蓬瀛。东西早晚飞航便，风信天然水道平。
次广文吴友山台阳怀古杂咏元韵，六首之五	章甫	丰年不待兆鸣鼍，地道菁华万宝罗。西北通津财货足，东南望气土田多。海疆辟国二千里，澎岛分流卅六波。终古海邦输贡赋，来王宁复指天戈。
次广文吴友山台阳怀古杂咏元韵，六首之六	章甫	章天云汉照边城，星野双分牛女名。七日蔚文成变豹，百川倒峡吸长鲸。由来观海难为水，即此登台便是瀛。士气蒸蒸看日上，弦歌长唱泰阶平。
哭景若兄	章甫	晋水衣冠早擅名，宏开纱帐列江城。马群拟奋空千驷，雁阵惊号落一声。家学相承惭汝弟，风流顿尽哭吾兄。诗文要与商讹处，惆怅生前未了评。
送杨梦莲从伯爵许军门东征凯旋加功归晋水	章甫	鹤翅摩天海外游，才名今已播瀛洲。几曾阃内参麾拥，独与行间驻笔筹。万丈将星回旧舍，十分春色送行舟。遥知白马金鞍跨，父老争看绣帽头。
甲戌（1814）九月廿一夜予方有秋兴适奎垣以诗见贶清话更阑叠次其韵感赋二律，二首之一	章甫	悲秋搔首不胜簪，万籁无声秋气沉。世味尝来寒士淡，人情阅至老儒深。半生事业羞双鬓，千古文章共寸心。吾党风流云散后，几曾夜话到于今。
甲戌（1814）九月廿一夜予方有秋兴适奎垣以诗见贶清话更阑叠次其韵感赋二律，二首之二	章甫	记得花枝各一簪，同门回首愧渊沉。笔枯自觉横军涩，绠短焉能汲古深。苦教儿孙如有志，学权子母又何心。谈天数及周天度，可获贞元起自今。
寿吴母刘太君七十	章甫	晓日神山现海滨，仙姬岛上认前身。请看歌乐传公子，原是然藜照老人。七十北堂开宴始，三千东阁赋诗频。苍松翠柏围帘幕，垂荫长盘太古春。
叠寿吴母刘太君七十韵	章甫	鹤翎梳看水云滨，熟饭胡麻自在身。寿母的应留健者，弄孙真可乐安人。即今海屋添筹便，终古桑田种秫频。六出雪花来进酒，年年送腊又逢春。
贺新婚	章甫	袖得芹香和粉奁，缠绵香息水痕黏。良缘有玉田中种，好事如花锦上添。琴瑟声调君子匹，熊罴梦叶大人占。仙郎此去秋光近，笑指姮娥戏桂蟾。
与广文黄淡川话旧	章甫	而舅于予乃弟兄，才华早已耳声名。桂蟾秋月香闽峤，桃李春官烂帝城。两地隔江遥系念，一时航海话关情。瀛东道立尊师训，晋秩端应荷宠荣。
戊申（1788）春与诗人吴奇文邱瑞岚邱桂芳夜集袖琴亭刻烛分咏拈得中庸语大为题同人以莫载从何说起予窃以天地人物该之率成一律	章甫	何年气母大生成，语大无嫌肆大声。日月星辰天上系，江淮河汉地中行。传人立定千秋史，号物包罗万汇情。往古来今囊一笔，化工消息付诗评。
贺陈握卿游泮	章甫	白沙理学世传芳，撷藻犹流翰墨香。五色笔花新吐艳，三条烛火看摇光。扬鬐出海经鲲化，振翮摩天极凤翔。珍重姮娥亲种桂，秋来攀与少年郎。
夜读	章甫	永夜无纷扰，孤灯对古人。天心怜守拙，还我读书身。
问蝶，二首之一	章甫	业债为谁春，风流问夙因。云渠双粉翅，原是合花身。
问蝶，二首之二	章甫	栩栩欲何之，寻春得意时。芳心浑是梦，物化漆园知。
野寺	章甫	野寺半编茅，香烟久已拋。山僧寒补衲，懒把饭钟敲。
病鹤	章甫	尔乃九皋禽，青天碧海心。可怜余瘦骨，懒向海天吟。
岁暮客居有感	章甫	春夏秋冬客，琴书剑佩身。江湖劳卖拙，辜负故园春。
清流港	章甫	是港号清流，渔人无到港。今兹倏尔来，或者闻持蚌。
秋夜怀友	章甫	伊人秋夜里，露白又葭苍。我有一方想，水云何处乡。
弹琴	章甫	弦中山月照，弦外水云归。一曲邈天际，太音希不希。
竹影	章甫	日上竿头早，风摇云影好。看他去化龙，且莫呼童扫。
题兰若二画壁，二首之一	章甫	画龙不点睛，不是防飞去。尔乃抱珠眠，传神何定处。
题兰若二画壁，二首之二	章甫	画虎不图山，伏来今已久。皈依此结缘，肯复思嵎负。
四时闺思，四首之一	章甫	觅睡寻春梦不能，心香一缕篆孤灯。频呼侍婢亭前看，月上花梢第几层。
四时闺思，四首之二	章甫	纳凉销夏碧窗纱，懒扑流萤月影斜。步到荷池聊拨闷，无端并蒂忽开花。
四时闺思，四首之三	章甫	永夜深秋冷绣帏，不堪检点旧寒衣。铜壶滴尽霜钟响，惆怅金风又告归。
四时闺思，四首之四	章甫	肃气穷冬分外严，支寒瘦骨锁眉尖。遥怜塞上今宵雪，似此妆楼几倍添。
醉西施	章甫	浣纱一别入吴宫，白玉床前醉舞中。莫道情缘犹未了，香魂今已嫁秋风。
胜娇莲	章甫	淡然君子洗芳心，万草千花烂不禁。一自冷香君占去，亭亭遗恨至于今。
紫云洞	章甫	洞里幽泉澈底清，流澌总在石中行。潺潺不泻人间去，尽日闲吟世外声。
试剑石	章甫	火光迸裂直凌空，百战都从一试中。神物已随龙化去，石痕犹带古时雄。
台邑八景	章甫	鹿耳雄关障百川，晴帆连贯水中天。好风早晚东西便，送尽今来古往船。
台邑八景	章甫	渔父鲲沙傍海居，环流连络势相于。归来有客休弹铗，举网谁家不得鱼。
台邑八景	章甫	蒙蒙洒落雁门前，几度风吹断复连。好景居然山水画，一重雨意一重烟。
台邑八景	章甫	月印寒潭扫却云，水光月色两无分。渔舟夜唱天心处，风送歌声镜里闻。
台邑八景	章甫	东方既白唱金鸡，天半朱霞晓望齐。锦绣千端云外织，层层挂在海峰西。
台邑八景	章甫	赤嵌巧筑海天中，万水孤悬一镇雄。雉堞斜阳翻照影，满城烟火落江红。
台邑八景	章甫	香洋一片耨春时，有事西畴不敢迟。漫说夏耘今尚早，乱苗恶莠妙先期。
台邑八景	章甫	逢秋旗尾斗戎功，木落山沉马首雄。此日大搜宜此地，天然赤帜战金风。
读桃源记	章甫	千古桃源记问津，奇传晋代捕渔人。后人要觅前人景，未审桃花肯复春。
迷途逢野叟邀宿山中	章甫	一重山水一重沙，去此何之日已斜。曳杖忽来云外叟，相邀半榻伴烟霞。
午睡闻蝉	章甫	叶里低徊千百啭，风前断续两三声。纳凉醉客慵于我，分尔松阴午梦清。
五色蝶	章甫	蛱蝶谁教五色妆，仙衣遗化采花香。春风得意归何处，认取罗浮是故乡。
苏长公赏心十六事	章甫	一灯话尽古今长，竹雨幽窗夜未央。多少闲情多少趣，平分消受五更凉。
苏长公赏心十六事	章甫	浅水无波澈底清，好风吹送棹歌声。桃花夹岸随舟转，知渡仙津第几程。
苏长公赏心十六事	章甫	朋侪握手且言欢，莫怪疏慵礼数宽。面目见真肝胆照，何须妆点着衣冠。
苏长公赏心十六事	章甫	风流陶谢杳无踪，开瓮偏酣酒兴浓。会曷不期来不速，饮中知己本相逢。
苏长公赏心十六事	章甫	晨兴最好是名香，宝鸭炉头篆字长。夜气息余空万有，芳心一缕结方将。
苏长公赏心十六事	章甫	北窗倦睡纳风凉，藤枕冷然贴一方。唱午灵鸡休唤觉，幽人纔梦世羲皇。
苏长公赏心十六事	章甫	江边遥对数重峰，何处敲来饭后钟。岸上有僧来唤渡，始知寺被白云封。
苏长公赏心十六事	章甫	横笛东邻随兴吹，倚楼听取月明时。要将三弄声声数，恰好姮娥共记之。
苏长公赏心十六事	章甫	雨后登楼一望间，放开眼界莫教闲。云屏展拓清如洗，好数重重山外山。
苏长公赏心十六事	章甫	濯足休夸万里流，但能涤暑便相投。直将无限炎威气，付与沧浪水面收。
哭仲山叔，二首之一	章甫	六十三年老典型，海天一夕陨文星。西风瑟瑟寒琴剑，肠断啼鹃血泪零。
哭仲山叔，二首之二	章甫	记得趋承愧比儿，兴宗远天日相期。只今犹未驰千里，空负龙文错爱时。
蟹，二首之一	章甫	江湖使者草泥香，郭索横行得意扬。占得刚柔分外内，由来公子是无肠。
蟹，二首之二	章甫	玉质金相十二名，是谁吉梦应分明。传来奇绝都亭语，千古文章盖世横。
渔樵耕牧，四首之一	章甫	渔翁荡漾水中天，最妙相忘不记筌。借问得鱼何妙趣，化机一半跃于渊。
渔樵耕牧，四首之二	章甫	樵夫踏碎碧云飞，伐木丁丁采四围。山上斜阳山下落，一肩挑尽晚霞归。
渔樵耕牧，四首之三	章甫	耕夫出作亩南东，乐在青畦绿野中。箬笠蓑衣身计足，不愁雨燠不愁风。
渔樵耕牧，四首之四	章甫	牧童刍牧是如何，或饮于池或降阿。醒眼不随人醉态，杏花村外自高歌。
仙翁沽酒图	章甫	步过溪南别有天，杏花村在白云边。仙翁贪醉个中景，解下杖头沽酒钱。
井亭夜市	章甫	井亭夜景闹如何，交易然灯几度过。不是日中违古制，海关口市晚来多。
兰亭怀古	章甫	三月寻芳禊事修，兰亭胜会几时休。春风流水多情者，犹向山阴忆旧游。
哭父，十二首之一	章甫	惊号无状恨无穷，恸绝椿摧瀛岛东。昨晚春游归大梦，一场春梦一生空。
哭父，十二首之二	章甫	愈呼返魄愈无知，惊报亲朋半信疑。恨却药汤全未奉，枉生养老读书儿。
哭父，十二首之三	章甫	人言坐脱是仙归，无疾而终世所希。哀死慰生都以此，问天搔首是耶非。
哭父，十二首之四	章甫	一方灵几一孤檠，半起幽风半灭明。更苦夜号添母痛，几回泣血忽吞声。
哭父，十二首之五	章甫	灯月无情烂不收，来朝佳节更悲愁。五城若弛金吾禁，魂在诸天何处游。
哭父，十二首之六	章甫	万般惟觉读书珍，回首如闻夜读频。到老不知勤学苦，终身总是学中人。
哭父，十二首之七	章甫	承家十二世儒门，少教儿曹老教孙。翻觉放翁藏本少，检书何止一箱存。
哭父，十二首之八	章甫	航海当年险海隅，盖棺今尽道真儒。也知正寝蒙天报，其奈椎心怙已无。
哭父，十二首之九	章甫	六经都是手亲裁，三箧亡书苦记来。手泽不堪频抚卷，一回朗诵一回哀。
哭父，十二首之十	章甫	每把双闱动辄思，肯因白首坠青云。伤心遗训随流水，空树文坛早冠军。
哭父，十二首之十一	章甫	顿尽名心愿已虚，显扬望后又何如。未能禄养荣封典，有子空教读父书。
哭父，十二首之十二	章甫	斑斑血洒哭诗章，六十二年胡遽亡。生我靡瞻今已矣，长眠遥在白云乡。
哭母，六首之一	章甫	自从失怙泪痕零，待罪萱堂仅五龄。大化忽催归大暮，呼天怆地不堪听。
哭母，六首之二	章甫	亡母非如亡父时，曾经问卜亦求医。而今始觉阴阳数，药石无功卦象知。
哭母，六首之三	章甫	一去幽冥百事非，朔风摇撼冷慈帏。声声泣下星星血，肠断今朝又靡依。
哭母，六首之四	章甫	育儿善病近中年，七十延龄亦有天。尽道寿高休恸绝，但思鞠我便凄然。
哭母，六首之五	章甫	十丈莲花礼佛开，音容恍惚下莲台。儿孙妇女环坛哭，只管魂游不管哀。
哭母，六首之六	章甫	奈怙何兮奈恃何，终天饮恨几时过。无端展起葩经读，恼杀风人赋蓼莪。
午日观龙舟竞渡	章甫	红旗掣电鼓轰雷，画鷁飞凫竞渡来。夺锦吟诗人去后，是龙谁复出群才。
七夕连雨	章甫	天孙无奈别离何，秋以为期始渡河。昨日洗车今坠泪，人间风雨莫嫌多。
题黄壁山水	章甫	云烟尺幅势千寻，水色山光万象森。画意化工谁解得，浓偏浅浅淡深深。
西施泛湖图，二首之一	章甫	一笑倾城已沼吴，泛舟不复醉姑苏。好风微皱新荷动，记得香生水殿无。
西施泛湖图，二首之二	章甫	绿柳丝丝曳碧山，环山流水自潺湲。五湖烟景知多少，引尔香魂到几湾。
东郊春兴	章甫	大块文章点缀工，十分春色海东东。晴光烘着闲花草，遮莫争娇绿与红。
自题琴棋书小照有引	章甫	浴月飞泉上竹梢，挑灯起草又棋敲。夜阑鼓罢移情曲，万里秋光一草茅。
自题水墨山水照，二首之一	章甫	流水空山自爱吾，清时有味与谁俱。解人道子心同素，画我红尘半点无。
自题水墨山水照，二首之二	章甫	自落寰中一散人，袖云洞里认前身。写生妙手希藏拙，却笑无心已入神。
武陵桃	章甫	桃花渡水出山中，笑面奇开异样红。寰宇久非秦世界，仙葩何处不春风。
登鹿耳门远眺	章甫	孤悬一岛水中央，极目烟波万顷长。沙外数条将断线，云间几幅未归航。
西成即事	章甫	年丰万宝庆西成，四野都闻获稻声。造物也怜农事苦，微风扇凈日烘晴。
妆楼春夜宴集句	章甫	花有清香月有阴，长河渐落晓星沉。劝君更尽一杯酒，又典春奁半臂金。
香闺秋夜思集句	章甫	不知秋思在谁家，风自西南故故斜。独坐黄昏谁是伴，应怜夫婿更天涯。
暮春吟	章甫	褪粉残英余几分，阑珊花事尚香闻。东风不为春情老，依旧花间好处熏。
题香奁集后	章甫	谁咏香奁绝妙词，争传姓氏至今疑。和凝韩偓无须辨，自有温柔乡主知。
柳溪泛舟图	章甫	二月清溪一叶舟，柳丝夹岸弄轻柔。好风送过桥南去，乌笠红衫几处游。
仙姬送桂图为王芳圃弄璋志喜	章甫	妾住云楼佩玉琼，金风敲落桂花声。连枝结子君须记，认取灵根出太清。
抚琴听者知音	章甫	千古牙琴遇子期，高山流水慰心知。而今也解琴中趣，漫说知希只自怡。
海滨即景	章甫	晚风定后夕阳斜，泽畔行吟景亦嘉。水利生涯何处是，江枫一带卖鱼虾。
梨花	章甫	玉骨冰肌祇自怜，溶溶院落月明天。闲梅若解邀君伴，让雪三分恐未然。
半截美人图	章甫	可是含羞可是痴，画中想像半猜疑。春容未肯全身现，留却春情在即离。
挽亡友李瑾卿，八首之一	章甫	君平矜躁我疏狂，好友忘形两不妨。记得竹窗凉夜里，风风雨雨话联床。
挽亡友李瑾卿，八首之二	章甫	追寻旧事订心知，少小交游老大期。来岁君年纔及壮，不应便是了凡时。
挽亡友李瑾卿，八首之三	章甫	鹿岛分舟送远行，舟南舟北不胜情。可怜望断帆樯影，即是离群判死生。
挽亡友李瑾卿，八首之四	章甫	屈指还乡数夕晨，那知哀逝已三旬。香魂久着金风去，犹是思归话旧人。
挽亡友李瑾卿，八首之五	章甫	我滞归船泊鹭洲，君危频问我归不。不堪遗语传身后，肠断心伤恼石尤。
挽亡友李瑾卿，八首之六	章甫	君斋几案绝尘埃，芗泽摩挲日几回。冷落主人何处去，笔床茶臼不胜哀。
挽亡友李瑾卿，八首之七	章甫	天书一夜到瀛东，催促君回守故宫。闻道魂消芳不散，前身应是侍书童。
挽亡友李瑾卿，八首之八	章甫	回首评花醉月时，频将银烛剪催诗。今宵吟尽思君句，可得魂归可得知。
望云顶岩	章甫	绝顶名岩结佛区，诸峰罗列势全趋。云中楼阁烟中树，一幅天生万变图。
从鹿洞过虎溪	章甫	鹿洞行云过虎溪，双峰竞秀望中迷。游山要有论山识，到此名山试品题。
雨中待渡图	章甫	蒙蒙烟雨碧沙流，古道苔深石骨愁。觅渡无人何处唤，隔溪隐约是渔舟。
睡春吟	章甫	牡丹花下柳梢头，睡足芳情烂不收。借问黑甜何境界，春风无处不扬州。
饯春吟	章甫	九十春光剩已希，春情欲别尚依依。香风且莫催春去，容我吟诗送汝归。
瓶桃即句	章甫	半属佳人半属仙，玉瓶斜倚为谁怜。迎人自笑春风面，不管情人忆去年。
探梅	章甫	清高品格谢嚣尘，流水空山太古春。寒士云桥来过访，怜君耐冷共精神。
水墨牡丹，四首之一	章甫	占断清标第一香，墨池点缀亦花王。当时绚烂今平淡，声价依然重洛阳。
水墨牡丹，四首之二	章甫	百两金花百宝栏，却嫌闲紫与流丹。春风归去春心老，合与诗人冷眼看。
水墨牡丹，四首之三	章甫	分种霜台第几葩，谁云富贵必豪奢。沉香亭畔仙春馆，争似孤芳不点瑕。
水墨牡丹，四首之四	章甫	魏紫姚黄莫浪夸，无双国色本无华。胭脂若买供时眼，羞落争娇锦绣花。
梦蝶园怀古，二首之一	章甫	蝶梦芳心处士知，春风归去几多时。游人记得当年事，半月楼前一酒旗。
梦蝶园怀古，二首之二	章甫	物化虚空万象悬，蘧蘧栩栩散云烟。满园都是华胥界，何处香魂觅醉眠。
读黄莲士凤山拜黄吾野墓诗感咏	章甫	处士声名书画诗，凤山宿草几多时。黄公独拜先生墓，三绝风流七字碑。
纪梦	章甫	古剎名岩石洞天，梦魂飞过几云巅。鸡声唱断游山路，正欲沿溪唤渡船。
和友春觞赠歌集句	章甫	春风一曲杜韦娘，逗出嘉宾锦绣肠。今日相逢听高唱，乌纱白紵自生凉。
和友春睡梦觉集句	章甫	睡足脂痕晕海棠，故烧高烛照红妆。惊回一觉游仙梦，溪水流来误阮郎。
钓叟	章甫	江湖满地老秋风，莫把垂纶笑此翁。尚有一竿持在手，生涯到底未全空。
凤山道中和韵	章谷	策辔并驱闽海东，雨只旌远下乘长风。禾苗秀结千村外，鸡犬声闻四境中。明道久为花县宰，河阳近接子云公。趋劳莫畏边途泛，万里葵哀向日红。〈施懿琳编校〉
贺陈握卿葭月举第五子	章采	石麒头角露峥嵘，宝志摩来分外精。珠璧一阳逢会合，地天两数大生成。谢兰漫擅当年宝，窦桂还开此日荣。太史占星遥望气，德辉今已聚江城。
夷氛	童蒙吉	鸦片筹操帷幄中，戈船巨炮又称雄。海隅竞洒苍生泪，两种输他善火攻。
番头银	童蒙吉	海邦白镪本夷财，个个象形面目开。取汝探囊真授首，此曹都已断头来。
志局偶成	罗桂芳	百年志乘未成书，尽日搜罗校鲁鱼。往事传闻多失实，陈编窥窃半拘墟。欲将此笔分褒贬，莫把他人任毁誉。来岁春和花盛发，不知纂辑果何如。
颂杨邑侯书惠士子	罗桂芳	牙签压架惠书生，桃李春来尽向荣。善政真能兼善教，仁言怎得似仁声。即今鲸海文风振，犹是龟山雅化行。忆我曾蒙传旧德，惭无史笔仿南平。
澎湖旅思，四首之一	翟俦	日卧澎阳思不穷，离怀愁入晚潮风。樽开东海山环坐，篷向南天水映空。卖赋何心竞冷艳，有刀谁敢问雌雄。七言诗作题桥意，留得知音岛屿中。
澎湖旅思，四首之二	翟俦	万里篷飞天际去，一身宛在岛中悬。烹茶煮酒销愁日，扫地焚香静客缘。逢世敢吟招隐赋，有书久欠买山钱。回头自笑烟波外，蝴蝶梦中二十年。
澎湖旅思，四首之三	翟俦	万事茫如不系舟，孤灯短剑自悠悠。三更愁断五更梦，六月寒生八月秋。廿载犹凭鱼隐见，十年谁抱虎髑髅。而今且出天涯外，那有归帆向北流。
澎湖旅思，四首之四	翟俦	寒剑萧条天外游，蛮烟番雨几经秋。干坤共识浮云幻，日月空随大海流。骨傲自惭难媚世，病余那忍独登楼。愁来欲问愁何事，意绪茫茫似十洲。
十三澳诗	胡健	粉署何嫌冷似冰，东西分卫蔚云蒸。少躬稼穑先畴美，多羡鱼盐旧业增。屋结海隅邻叔敖，人夸豪气拟陈登。案山头看鲲游浪，会向风雷化大鹏。
十三澳诗	胡健	岂特雄封一马头，重洋天堑此咽喉。西援泉厦连犄角，东护台阳控上游。遣戍干城歌肃兔，编氓环堵类居鸠。自维海甸分符重，夙夜难忘驭远猷。
十三澳诗	胡健	沙回港绕锦相联，海阔银河落九天。鼎峙中分庐上下，湾开四面地方圆。潭边月载求鱼艇，水淈人耕立鹤田。礼让易兴缘俗朴，书声时听和春弦。
十三澳诗	胡健	行春按部过林投，人物丰盈里社休。东石风晴看鹭翥，西溪浪暖起龙游。大夫计富惟询马，比户能封在畜牛。海国太平真乐土，安居渔佃即仙洲。
十三澳诗	胡健	奎璧光芒本列星，化作人间应地灵。俗尚渔樵知力穑，户敦仁让喜横经。城当北拱瞻辰极，湖自东连浴日溟。红罩青螺皆瑞气，干坤何处不清宁。
十三澳诗	胡健	四边无树浪为花，猪母云趋落水涯。看褊鱼龙思结网，荡摇星斗快乘槎。石泉日丽眠黄犊，铁线风劲卷白沙。傍岛倚埯爰作室，晨星三五是邻家。
十三澳诗	胡健	赤嵌红毛旧日城，文身陋俗久全更。十洲海外逢清晏，百忍堂前好弟兄。羡有多鱼频入梦，漫劳春鸟唤催耕。官闲到处询民隐，巷舞衢歌咏太平。
十三澳诗	胡健	屹立洪涛镇海门，星分棋布壮声援。雷鸣百里风云会，豹变重溟雨露屯。港仔行春车驾犊，旗头击楫浪腾鲲。苍茫极目浮天水，缥渺蓬壶粒米痕。
十三澳诗	胡健	乱石磊砢砌作墙，绸缪人事拟苞桑。钓来烟雨龟蒙棹，牧遍阿池卜式羊。海绝鲸波逢道泰，民无鳄梦觇官良。采风闲听沧浪咏，步入通梁过大仓。
十三澳诗	胡健	四澳星连萃北山，瓦硐看遍顿开颜。鸡窗夜照青藜火，鱼网朝围绿水湾。港尾地饶花蛤盛，城前人乐鹭丝闲。豚肩斗酒春风社，白叟黄童带醉还。
十三澳诗	胡健	一屿孤悬澎岛西，小门风乱水云迷。珊瑚海底鱼龙护，文石山头凤鸟啼。夜半横礁喧挂网，春深合界课耕犁。堑分内外帆樯集，共讶泉台百货齐。
十三澳诗	胡健	地隆元武壮坤维，鏁钥难忘保障思。吉字有礁藏铁板，贝文无价重金蠵。风晴日丽神山现，浪卷台驰海角迷。边徼自来天设险，烟台烽火慨红夷。
十三澳诗	胡健	八罩澎南海外村，也凭鱼艇当田园。珠玑映月寻花屿，玳瑁乘潮戳挽门。九夏望雷消飓母，三秋祈雨长薯孙。往来商舶安澜渡，马腹鞭长可勿论。
元旦次前韵	胡健	震行坎止递相酬，律转东皇大化流。万国朝元严鹄立，五更待漏听鸡筹。阳回澎海诏光普，春到湖山淑景幽。满酌屠苏人尽醉，椒花银胜祝千秋。
文石	胡健	地灵何处不仙洲，且看文章点石头。宝气陆离威凤舞，金光灼烁锦龙浮。好将阅世存双眼，未许违时老一丘。海外自来多瑰异，愿随方物备共球。
文石	胡健	辉山润木最精神，雅重儒林席上珍。几度沉埋封草莽，一朝磨琢出风尘。不愁抱泣同和氏，转恐拋奇有魏人。藻采更饶坚确性，问从何处觅缁磷。
文石	胡健	光华日月着文石，肯共雕虫小巧争。镇物本来资厚重，补天由此费经营。树从玄圃花常满，种向蓝田玉自生。丝竹一时诉合奏，大成犹藉振金声。
文石	胡健	大作圭璋小念珠，方圆随意总规模。镂光错彩如三棘，夺目怡神亦五都。成子汉庭推硕学，充宗文苑颂鸿儒。琅玕肺腑璠璵品，价重连城出海隅。
牛柴	胡健	漫云牛后逊鸡声，粪出呼柴亦令名。跨灶人惊烟缕缕，登山谁听斧丁丁。输他榾柮原无累，剩得扊扅更有情。虽不用燔郊上帝，力能调鼎着和羹。
立春日作	胡健	农祥晨正肇今朝，有脚阳春到海峤。但愿均调多雨露，更祈清晏绝风颷。洞庭酒酌黄柑满，粉暑花明白昼饶。澳社十三人尽乐，秧歌齐唱舞翘翘。
立春日作	胡健	九十春光第一朝，十分和气满孤峤。祥开紫陌迎新贶，瑞拥青旛拂曙飚。宝字帖来人事快，土牛鞭罢岁华饶。瞻云海国思罗胜，莫笑坡公老插翘。
立春日作	胡健	春应尧蓂六叶朝，东风何地不员峤。仙龄浪侈三千岁，花信难忘廿四飚。白首横钗喧戴胜，青郊行酒羡杯饶。从今天地多生意。甲拆勾萌渐长翘。
立春日作	胡健	宦游闽地八春朝，远驻澎瀛海外峤。旧雨萦怀舒柳眼，故园入梦忆梅飚。及瓜方代星初易，剪彩相遗俗尚饶。株守一官虚岁月，风流何日扈鸡翘。
同戴文炜林五云两总戎阅红毛城旧址因怀靖海侯赋	胡健	颓墉依旧纪红毛，露冷云寒野鼠嗥。负固夜郎曾自大，恢张天网更谁逃。鲸鲵势绝波涛静，台厦勋悬日月高。世盛永无烽火警，太平黼黻属吾曹。
到澎湖境	胡健	舟人告我水中沚，青青一点小于米。此是澎湖西屿头，好向望楼遥瞪视。七更洋走十二时，白鸟翻飞冁然喜。渔火星星渐渐明，到境不过三十里。风微卸席下橹摇，齐心协力力足恃。引緪探浅复量深，恐防沙线与礁址。大船进港本来难，恰值今宵好潮水。四角仔，金龟觜，港口如门屹山峙。纷纷吏役欢相迎，红纱夹岸笼灯俟。连日惊心千尺涛，足踏实地乐无比。从容就馆谒诸生，殷勤问俗挈大指。一十三澳民颇惇。浇漓只有妈宫市。
留别文石书院诸生	胡健	学舍难忘结构深，杖藜时听读书音。虽无韩子兴潮化，具有文翁教蜀心。杼柚终当成锦绣，鸳鸯尤冀度金针。诸生勉矣终如始，文石辉煌尽国琛。
留别马明经掌教	胡健	绛帷家学绍裘弓，师表来从自海东。几度藻芹滋化雨，一蹊桃李醉春风。莫忘治事分斋法，须记穷经按日功。明月满船辞海国，殷勤不尽话匆匆。
留别澎属衿耆	胡健	海外栖迟五载身，闲曹冷署也亲民。横经负耒勤耕读，恤困周贫睦里邻。自古蒲鞭原有挂，于今案牍信无尘。回看岛屿优游者，耆硕评高月旦论。
除夕作	胡健	白酒黄柑共劝酬，岁除清燕也风流。明朝考历欣添算，此夕传杯笑举筹。暖气迎春炉火活，寒香送腊岭梅幽。占年何事凭龟卜，海晏河清是有秋。
渡海纪行	胡健	时维二月中和节，天气晴明浪澄彻。鹭门待济匝月余，一朝理楫心怡悦。鸣锣击鼓舟师迎，拔碇许许欢同声。抓桅整缭候风信，四面飘飘扬旗旌。港绕山回指大嶝，两峰对峙如门径。絮絮钟磬出云端，共言此地颇幽胜。探奇未暇蜡屐登，订游约爽虎溪僧。好山看遍且观海，眼界开豁心神凝。停桡忽向寮罗捭，呀呻无风亦簸洒。更兼海气涌臊腥，重晕头眩轻也备。守风七日藉风便，倏忽千里茫无边。岛屿青青四山失，只见上天下水相胶连。浑沦囊括地轴逸，洗濯星辰浴日月。有如混沌未分之两仪，朔南何方东西昵。余皇巨舰轻于毛，一叶泛泛随波涛。后船瞥见前船底，彷佛露出鲲鱼尻。形形色色见未见，灼灼烁烁闪流电。似燹非燹磷非磷，云乃咸气浮光夜炫煽。认副驾，招邻舟，火号高烧明星流。天鸡未鸣天已白，茫茫飞渡黑水沟。黑水之沟黑逾墨，蛟鲸宫阙龙伯国。任尔铜船铁梢公，每每过之生喘息。我曾泛历江与湖，自谓大观难为徒。睹此爽然翻自失，川渟渎渚等杯盂。浩浩落落有如此，一腔豪气何时已。酒酣夜半击楫歌，刮起黄头尽倾耳。最怜徐福三千人，昔年过此曾问津。求仙采药那可得，至今漆齿作文身。八十年前驱鳄战，凶人革心先革面。九州之外又九州，尽入版图要荒甸。置官命吏沧溟东，捧檄万里乘长风。坎险如夷履平地，丈夫如此亦豪雄。
澎湖岛即景	胡健	一望流沙白，居人近海堧。更无林与鸟，只有浪和烟。星聚瞻陈实，诗成愧郑虔。主宾能扫榻，何地不欣然。
澎湖秩满别澎营诸公	胡健	最喜同官意气孚，占星应许到澎湖。武功文事传双美，明月清风并一图。别绪重承金玉爱，离悰遥忆岛云殊。诸公雄略皆旗鼓，瀚海勋猷着舳舻。
澎湖歌	胡健	藐兹澎湖一孤岛，幅员百里弹丸小。九州不入禹贡图，开辟以来置不道。荷兰驱逐伪郑平，设官命吏名斯肇。台阳喉咽壮藩维，金厦户庭资障堡。宅澳为村一十三，民居错落晨星渺。岁不十雨月千风，波翻浪覆势倾倒。匝时咸水涨漫天，白日昏昏尽窅窅。流沙一片恍飞霜，草未逢秋已尽黄。地无高冈与陵麓，又无溪涧与桥梁。又无飞禽与走兽，又无花木与菁篁。织紝不事无麻苎，丝帛不出无蚕桑。三农最重无牟麦，五谷最贵无稻粱。爨粪为柴仗牛矢，薯干作食呼薯米。土瘠民贫何处无，未有土瘠民贫到如此。只合乘潮讨海为新畬，扬帆掉桨为犁锄。张缯挂网为稼穑，戳按塞沪为篝车。多黍多稌颂蜃蛤，千仓万箱祝虾鱼。不祭田祖祭龙伯，吹邠击鼓水中潴。俗俭勤人椎鲁，熙熙恬恬风近古。不崇佛教绝僧尼，寺观禅林目未睹。渔者恒渔农者农，饥食渴饮安井伍。更无雀鼠讼譸张，公庭清晏如召杜。论文时亦聚诸生，诗书善气溢眉宇。千里一圣百里贤，化导在人须鼓舞。割鸡惯笑子游刀，家弦户诵并中土。惟有妈宫市上颇不驯，言庞事杂多游民。草窃无聊兼牙侩，鳏兵蜂聚重为邻。赫赫炎炎尽烈火，厝薪不徙势必焚。溱洧有蕑野有蔓，鹑奔狐走鸟兽群。从此洗心先革面，海宇清宁看虎变。褊心杞国曰焦忧，只手欲挽狂澜溅。勿云蕞尔无重轻，半壁东南关帝眷。作此长歌备采风，形势舆情一目见。告我凡百诸君子，勿弃刍荛下里谚。
薯米【薯米】	胡健	番薯当米度年华，鼓腹安闲海外家。义士不须劳指囷，将军何事慨量沙。笑殊香秔供天府，喜并山芋唤地瓜。一自岛隅分种后，风流随处咏桃花。
古月井	胡应魁	我马经行处，披沙得石泉。清光谁与匹，万古月轮圆。
太极亭记事诗	胡应魁	金鳌突怒涌灵潮，首戴蓬壶矗紫霄。渤澥安流缘重镇，岩峦环拱俨班朝。红亭忆自初春筑，碧宇新将太极标。八卦列成分脉络，一元资始见根苗。胚胎万象机还伏，笼罩千门势独超。幽旷忽焉开异境，升平允矣庆崇朝。干坤蕴奥全呈露，溪岭妖氛总息消。倏报渠魁争面缚，为闻长吏作书招。百寻铁索长鲸贯，五色牙旗归马娇。佩犊俗移清井牧，听莺兴到集宾僚。枝头鸟语因歌乱，槛外花香逐袖飘。高阁夜深催进酒，小楼烟冷识吹箫。园林此际推名胜，墟市当年怅寂寥。客喜如今符颂祷，我怀在昔起忧焦。林陈构乱共诛戮，黄廖连谋复结腰。最易潜踪山杂沓，况多游手众浮嚣。地灵有述能旋转，邦本宜培怕动摇。苛政不曾除猛虎，好音何以感飞鴞。天心可向人心卜，杀气恒凭和气销。但使官民联指臂，那愁盗贼煽风谣。玄关孰探阴阳秘，彝训原同日月昭。思患豫防惩怠缓，立成为本戒虚骁。濂溪图说须详释，海国琴声未易调。留赠后来登眺者，我言窃愿比蒭荛。
将往台湾次韵兰卿赠，二首之一	胡承珙	觚棱昨夜梦瀛洲，踪迹无端出九州。历历风烟诸岛碎，茫茫星斗四天浮。题诗剩欲夸奇观，报国何曾效细流。回首中原青一发，祇应西北倚高楼。
将往台湾次韵兰卿赠，二首之二	胡承珙	跕跕飞鸢堕海烟，天涯只在片帆前。劳生尚欠当归药，浮世原如不系船。偶学泥鸿留爪印，仍随枥马听牙弦。故人珍重临歧意，香火寻盟更几年。
辛巳（1821）二月二十六日鹿港登岸	胡承珙	千骑东方且莫论，牧童迎我海边村。新麰雨足须尤茁，老树风多顶尽髡。地下有怀输虮虱，天涯无兴寄鹏鲲。去年今日车箱梦，瘦马频嘶出国门。
彰化道中	胡承珙	晓雨细愔愔，春寒昼屡阴。征衣饶海色，诗句换蛮音。生事依薯蔗，人家恃竹林。归耕无计得，惭愧劝农心。
食荔枝	胡承珙	秦皇汉武未闻道，海上那得如瓜枣。独有仙人冰玉肤，沐雨笼烟住瑶岛。我来海国春正中，屋角如火扶桑红。心知绝世在空谷，彷佛梦到扶荔宫。朝来有酒漾螺碗，眼明见此頳虬卵。龙女金枝烁有光，鲛人火齐堆无算。蓝红江绿漫复夸，倾成风味自一家。餐芳顿欲换肌骨，忍俊谁能惜齿牙。十年以前无此物，衔子飞来烦海鹄。天公着意厚穷荒，应遣分甘到铃卒。万事灰心杜牧之，罪言自着少人知。朅来正值成阴候，只合兹游为荔支。
衙斋偶成	胡承珙	小庭风细蝶依花，日午黄蜂亦散衙。岂有不平鸣蜥蜴，未知何事闹虾蟆。偶缘碍足思锄草，莫为伤脾便毁茶。树影微欹残梦醒，浑忘身世在天涯。
斐亭即事	胡承珙	旋汲清泉满旧池，遍寻异花得新知。未堪谢客呼山贼，且学樊须作圃师。沧海此亭原粒粟，青天终古自游丝。闲来扫地焚香坐，也算平生一段奇。
扶桑花	胡承珙	金乌万里翔逸骇，踏折桑枝落东海。胚胎元气成扶疏，锻炼阳精蓄光采。稠条沃叶墙东隈，烧空擎出玛瑙杯。红绒一线烛龙吐，丹砂万片金炉开。呼工调脂不敢画，认取蟠根出天外。羲辔应从此地升，羿弓定自何年挂。见说长春历四时，斜槎倒插足生机。转瞬荣华羞似槿，向阳心事本如葵。无端流落鱼蛙国，却被时人妄品题。
绿珊瑚树歌	胡承珙	龙工胡为不自惜，琪树琅玕掷千尺。弃置人家溷厕间，牛栅鸡栖恣狼籍。世人但羡出水赤，石上蟠根多不识。故将本色示人间，任使看朱乱成碧。颇闻此树含毒浆，樊圃可止狂夫狂。愿金如粟马如羊，使君归去垂空囊。明珠薏苡多谤伤，安用绿玉枝交相。酒酣起舞铁如意，七尺珊瑚等闲碎。
澄台晚眺	胡承珙	寂历斜阳上丽谯，微茫一线鹿门招。小园种树刚春雨，暇日登楼又晚潮。公子风标看白鹭，美人名字记红蕉。天涯滋味蛮乡景，赖有诗情耐可销。
闻孙平叔同年移藩粤东，二首之一	胡承珙	平生好在紫髯翁，此别无因执琖同。去路月明千里外，交情雨散一年中。甘棠旧港依然绿，荔子连山不断红。试上朝台定回首，故人犹滞沃焦东。
闻孙平叔同年移藩粤东，二首之二	胡承珙	君才似海常宜近，我计归山苦未能。王式不来应有以，淮阳非卧所能胜。偶看芳草思蛩駏，漫向秋风较鷃鹏。留取怀中书数纸，相思时与剪青灯。
秋杪同人至东湖久憩归过黄园饮于韩家园，二首之一	胡承珙	海国秋光迟，出郭试一访。野花犹有香，碧草浑无恙。十里见澄潭，环流抱清旷。树簪堤外影，山眉镜中样。一篙划空明，水云互摇漾。可惜在蛮村，好景付孟浪。是时风日佳，晴波绿犹涨。见说湖畔田，余润资酝酿。耕余供牛租，钓罢足鱼饷。西顾语海若，回面漫相向。万里安用驯，一沤自神王。吾侪洗眼来，未要烦供张。非无白接离，所欠黄篾舫。地偏暂勾留，兴逸转惆怅。何当明月夜，还来听渔唱。
秋杪同人至东湖久憩归过黄园饮于韩家园，二首之二	胡承珙	清风不入城，送我到东郭。城隅幽僻处，修竹好篱落。谁家数亩园，一径通略彴。亭池未断手，黄垆已寂寞。韩园稍高敞，位置苦参错。清泉更宜引，丛树须一廓。草堂回向南，茅亭尚待缚。一笑悔多事，无人孰商榷。且效袁丹阳，径造不须约。虽无荡云胸，终胜插尘脚。竹里安行厨，深杯竞斟酌。醉卧君莫辞，流光不可捉。夕阳散林影，送客噪双鹊。拦街唱铜鞮，儿童手空拍。醉翁名酿泉，痴儿觅快阁。自非谢幼舆，谁宜置邱壑。
张瑕瑀明经来郡数日旋回嘉义，二首之一	胡承珙	共有乘桴兴，曾邀作伴归。海云供画本，番雀识儒衣。为我瓜期误，劳君鹤梦违。衙斋似僧舍，岁莫好相依。
张瑕瑀明经来郡数日旋回嘉义，二首之二	胡承珙	白发悲何限，青毡计尚疏。安心原是药，引睡可无书。园吏今为蝶，溪翁昨献鱼。加餐须努力，赢得腹如壶。
立冬前一日盖碧轩方泌太守招同音徤斋登额总戎集鸿指园看菊因以酥和菊叶煎食之	胡承珙	何必骚人嗅落英，攀条撷叶试新烹。鸿园拂石秋还暖，燕寝凝香晚更清。插帽不妨开笑口，持螯端足了浮生。为君醉草天随赋，合占沧洲吏隐名。
与碧轩太守夜话有感赋赠	胡承珙	四座且勿语，为君停举杯。问君从军有何乐，君言痛定犹余哀。忆昔黄巾遍秦陇，昼磨盾鼻宵衔枚。连营傍山塞谷口，忽然飞雹如李梅。马牛毙野大木拔，暴流怒发声喧豗。是时危坐待没顶，讵料雨歇涛头回。军行偶尔得空舍，解鞍暂憩无疑猜。门前遗火竟谁厝，焰焰已及硝磺堆。仓皇欲出不得出，顷刻将化昆明灰。以裘蒙首急伏地，大声一裂如轰雷。焦椽烂瓦不知处，面目无恙粘青苔。平生绝险此二事，廿年首白难重回。听君语罢起长叹，不经困厄无良材。人生万事有司命，水火不杀商邱开。即今无事抚髀肉，上头千骑东方来。塞马久应识倚伏，海鸥何用生徘徊。为君引满浮大白，有酒不饮胡为哉。
西螺柑，二首之一	胡承珙	橙黄橘绿一天愁，赖有尝新慰滞留。欲寄书题三百颗，故人多在海西头。
西螺柑，二首之二	胡承珙	露叶烟枝傍水涯，洞庭春色漫相夸。素罗双帕无由致，不及金盘进御瓜。
病中	胡承珙	一念新罗已杳然，贾胡留滞忽经年。凭陵赤岸疑无地，指点沧溟直际天。岂有奇文夸海外，独饶新病怯尊前。蛮花犵鸟犹知我，客里相看倍可怜。
半舫偶题	胡承珙	荒城斗大赋山囚，却有洼尊似道州。砌畔花开罗汉面，窗前果结释迦头。何人为下常悬榻，此屋原如不系舟。归去茅檐闲炙背，烟涛还与话瀛洲。
槟榔笋，三首之一	胡承珙	青子和灰曾代茗，白肪包箨复中蔬。蛮乡风味新奇剧，坡老徒夸食木鱼。
槟榔笋，三首之二	胡承珙	消食平生不讳饥，书来何事戒冰脾。蔗霜蒟酱殊嫌腻，芒角枯肠此最宜。
槟榔笋，三首之三	胡承珙	烟雨苍茫暗一林，长鑱木柄欲相寻。无因却致韩康伯，枨触中原万里心。
大湖行馆	胡承珙	候馆谁牵马，行厨祗食鱼。异花惊绝域，修竹忆吾庐。木客催寻药，波臣托致书。一沤如许借，自足不求余。
喜雨	胡承珙	谁言井底泉，能应海上波。但看园中花，足知田间禾。井枯少涓滴，花蔫无婀娜。顾此不足道，将奈吾民何。昨来走群望，所惜冤白鹅。事急一投牒，祗恐遭神诃。竟获允所请，谅我诚匪佗。枕上闻淅沥，疑是风声讹。三更疏点布，四更急阵过。披衣起清晓，砌下成滂沱。澄台一以望，海云高嵯峨。雷声起何处，隐隐鸣潜鼍。郊原杂青碧，但见笠与蓑。灌瓜泯楚衅，插秧学吴歌。即我不耕食，所得亦已多。长我旧栽菊，活我新种荷。书池玩蝌斗，画壁怜蜗蠃。鱼游意已忘，鸟啼声更和。讵谁慰勤望，并欲捐烦疴。呼奴酌白酒，劝客金叵罗。
齿落	胡承珙	香烟不盈寸，午梦忽已醒。漱口承落齿，蠹穴嵌珑玲。前时辅车动，杌卼久不宁。今兹无所苦，豁如脱关扃。因之悟化理，气候如毒亭。蛮方乏霜霰，冬卉繁郊垧。亦有舍旁树，一岁叶再零。时至自勃欝，气散无留停。人生非草木，造物劳我形。况复煎膏油，自燔以出馨。不如扪吾舌，默坐存黄庭。所惜编贝状，渐次成零星。存者锋亦敝，干莫非新硎。大胾与硬饼，竞欲欺伶俜。稍迟更缺落，饮乳空余腥。急须为苦笋，脱此青衫青。
新得荔枝一盘即夕邀客食之，二首之一	胡承珙	山雨频催梅子熟，海风新送荔枝香。试看神女肌如雪，休问麻姑鬓欲霜。穷发加餐聊自慰，攒眉劝客且须尝。天涯岂易逢尤物，未害风流在瘴乡。
新得荔枝一盘即夕邀客食之，二首之二	胡承珙	恨无玉版谒尊师，常笑金盘荐穆之。但劈轻红摇食指，还浮大白沁诗脾。闲来种树能通术，果欲归山岂待赀。信是南游专为口，滞留江海已多时。
小眠斋口号	胡承珙	半穗香烟万念灰，小眠初醒一编开。何人肯复哀吾老，正用此时持事来。
即事	胡承珙	一编入手百忧空，读罢追凉小苑风。芳草意随行处绿，离支颜胜去年红。争田渐解听蛮讼，伐木闲思课隶功。更上澄台聊极目，懒将身世问飞鸿。
盆中白莲，四首之一	胡承珙	何必峰头十丈悬，一枝风物便鲜妍。沧溟万里休嫌阔，归去堪乘太乙船。
盆中白莲，四首之二	胡承珙	汲井埋盆笑学韩，经旬未得一花看。输他老卒探骊手，唤出冯夷捧玉盘。
盆中白莲，四首之三	胡承珙	已是淤泥不染身，肯教脂粉涴天真。有情无恨纔能尔，未许龟蒙作解人。
盆中白莲，四首之四	胡承珙	饯腊迎凉竟未休，无端诗思动沧洲。年光付与花光送，准拟觥船恣拍浮。
出郊至船厂督修战舰	胡承珙	十年人海任沉浮，漫浪无端出九州。正合与官充水手，未妨呼我作遨头。生涯拟托庄周瓠，归计犹虚范蠡舟。枉说痴儿能了事，不知身世尚悠悠。
春初种藕池中久不出叶后稍稍出而不繁以为花已无望矣五月间忽发两枝皆红色一枝中含双朵如并头然一则中分三萼形类品字瓣皆表大而里细色则外浅而内深苞裹重叠跗鄂分明曩所罕见诗以纪之	胡承珙	江上多芙蓉，胡为泛瀛海。迂哉任公子，坐钓知几载。六鳌骨已霜，蓬莱竟安在。小池深尺余，枯萍黏礧磈。汲井疏清泉，种藕将有待。经月无田田，颇疑圃师绐。徘徊重裵衣回，得叶吾不悔。讵知晓镜中，两枝茁蓓蕾。绛裙足连跗，缃苞玉三采。翡翠巢双栖，鸳鸯翼交彩。伟哉造物者，殷勤意无怠。默识种花心，事半偿且倍。我无锦十重，又乏珠百琲。惟应遂初衣，芰制纫兰茞。旁观见未曾，异种得毋乃。花样竞翻新，一笑付真宰。回看修竹林，四序色不改。
重阳前五日有馈蟹者时予病小愈约同人持螯把酒为乐	胡承珙	平生注尔雅，虫鱼竞细碎。一为捧檄行，此事悄然废。况兼婴痼疾，伏案气辄碍。遂欲弃笔研，恝如农舍耒。终夕守一铛，此腹成药碓。秋风海上来，凉应苏病肺。黄花虽未繁，绿橙已可爱。朝来食指动，寒蒲束几辈。郭索非恶声，蹒跚有余态。老饕兴忽狂，忍俊不容耐。检点尖团形，商量椒姜配。排日饮亡何，屈指佳节逮。异乡风味恶，赖有故人对。小愈自宜防，大嚼未敢快。庶无劝学误，差免雕虫悔。一触江湖心，扁舟渺鰕菜。
戏咏树上白头翁	胡承珙	翁姥相呼意转亲，江东子布漫生嗔。伯符公瑾俱夭折，到得白头能几人。
凤山道中	胡承珙	一缕上炊烟，连村欲暮天。竹林风扫秃，溪谷浪淘圆。埤长分泉约，巫师剧社钱。独怜冬候暖，秧碧已平田。
赠凤山大令杜少京绍祁	胡承珙	云海光中绝点埃，衙斋山色半屏开。传家唐律诗千首，作吏蛮方水一杯。香稻剩留鹦鹉啄，高枝应待凤皇来。筑城敢道非吾事，且觅琅玕万个哉。
病起行署后小园	胡承珙	日出能无事，风来便有情。归迟农节误，病久道心生。枹屐行泥稳，椰冠试沐轻。园丁忘我在，荒秽任纵横。
澄台望海	胡承珙	干坤底处有端倪，蒙叟难令物论齐。河泊望洋休更叹，可知海若亦醯鸡。
张瑕瑀为予写扶桑一幅因题其上，四首之一	胡承珙	水国春阴护板扉，仙葩合与饲蚕肥。茧成如瓮丝如血，不数猩红覆地衣。
张瑕瑀为予写扶桑一幅因题其上，四首之二	胡承珙	牡丹祗许和酥黏，金凤惟能蘸甲尖。别有风流传荔谱，赤桨盈碗渍红盐。
张瑕瑀为予写扶桑一幅因题其上，四首之三	胡承珙	千丈蟠根碧海东，全胜百日半年红。何因却植通明殿，照彻丹霞影正中。
张瑕瑀为予写扶桑一幅因题其上，四首之四	胡承珙	故人几许费燕支，一幅鹅溪写折枝。我亦枯肠苦搜索，为君拈句比红儿。
早起至船厂督挽战舰交营	胡承珙	紞鼓连声接曙钟，西郊未别且从容。溪流夜涨潮痕在，沙路朝晴草色浓。归兴鼋鼍殊可驾，旷怀魑魅惯相逢。饱看藏壑频遭徙，一笑虚舟任所冲。
惜字歌	胡承珙	吾侪足傲虞姬婿，识字非徒姓名记。伟哉仓圣万古功，一丁差胜两石弓。粪土何人恣狠籍，元经覆瓿不知惜。世人但詈秦始皇，焚余犹胜为帣囊。何怪荒郊鬼夜哭，不如饱死蠹鱼腹。陈生海外守一毡，抱此区区殊可怜。斯冰骨朽数千载，掩胳埋胔赖生在。更怜近代多好奇，细书布满着色磁。一朝失手甑堕地，泥中恍惚成窑字。陈生见之辄攘臂，大石粗沙竞磨厉。此意堪为学子师，拜经瘗笔徒尔为。嗤他诗礼称儒者，袖有金椎祗控颐。
积雨遣闷	胡承珙	海天风雨欲平沉，六月阴凉袭葛襟。湿气朝看黄耳菌，老怀闲羡白头禽。空阶久任无心滴，野草偏如有意侵。不是维摩频隐几，聊将震撼试潮音。
雁来红	胡承珙	三年长剑倚天东，手种扶桑映日红。数遍园中闲草木，独将心事托飞鸿。
冈山道中	胡承珙	木杪行人度，篱根稚子嬉。草荒眠鹿疃，风堕挂猿枝。白屋贫如许，青山自不知。林端鸣络纬，能得几絇丝。
盐水港	胡承珙	十月晓寒轻，搴帷问去程。野花檐外朵，蛮鸟树头声。斥地时防晒，沙田近废耕。眼看流庽伙，何计活苍生。
斗六门至沙连堡【斗六门至堡连郡】	胡承珙	天将奇险界诸蛮，十八重溪湾复湾。负弩屯丁头片羽，裹盐峒女耳重鐶。漩涡中有石弹子，老树根多木假山。且说桃源堪避世，白波青嶂讵人间。
淡水道中	胡承珙	荦确疲行役，肩舆得暂眠。邮程榕记里，番俗黍为年。鲎柱通沟尾，蚝山出屋颠。乡心托飞鸟，已在夕阳边。
竹堑	胡承珙	地辟洪荒近，天围渤澥宽。海云生处白，山雨晚来寒。但足鱼羹饭，何须鲎壳冠。时清息烽火，有竹报平安。
哭女随珠，二首之一	胡承珙	讵有门楣待尔强，祗怜娇小似平阳。银鱼昔每从爷觅，金鹿今闻比母长。幼却膻腥应夙慧，贫疏罗绮尚新妆。谁知未嫁先黄土，裙布无缘愧戴良。
哭女随珠，二首之二	胡承珙	十年京国洗铅华，千里关山未见家。官合牵衣成死别，镜台留照剩空花。杜鹃屡滴思亲泪，精卫难回泛海槎。一种天涯匏系感，层峰何处哭韩拿。
立冬日张瑕瑀馈黄菊花	胡承珙	三年海外愁风雨，九日尊前感岁华。病客朝来添白发，故人秋杪送黄花。炎方本不因人热，正色才能辟物邪。漫说小阳桃李艳，几番用落见天涯。
以吴门药酒一罂饷张瑕瑀	胡承珙	虚从海客话瀛州，药物蛮方未易求。多病敢夸医国手，无功合拜醉乡侯。尝新紫蟹来何莫，耐久黄花尚似秋。安得凤凰台下路，为君千丈筑糟邱。
冬日郡郊述怀，二首之一	胡承珙	炎徼时无准，经冬未作寒。白云蒸海热，碧树裹烟团。晓市鱼虾贱，丰塍乌雀欢。郊西逢猎骑，为觅鹿皮冠。
冬日郡郊述怀，二首之二	胡承珙	岁事从人问，官声转自疑。贫缘安命早，病学养生迟。对客常求药，归装只辨诗。犹余几两屐，未了一生痴。
因病得告	胡承珙	刷鬓微星已自怜，更何心事觊华颠。清时多病终无用，绝域能还亦偶然。半顷荒田春雨后，三间老屋夕阳边。一闲偿尽平生愿，敢为莼鲈效昔贤。
除夕	胡承珙	闲愁不逐酒杯空，赢得衰颜暂借红。花事尚如三月好，灯光又与一年终。海山兜率商归处，香案觚棱忆梦中。为问青春谁是伴，片帆吾已约春风。
甲申（1824）元旦试笔	胡承珙	怪道参军语带蛮，三年鱼鸟笑人顽。将随鸥下无机地，已在鸦飞不到山。更鼓叠催乡梦短，簿书刚了宦情闲。紫宸青琐高寒处，回首风尘愧鬓斑。
得告后闲居候代小窗展卷终日萧然率成一律	胡承珙	药炉茶灶小徘徊，依旧埋头故纸堆。门不谁何无客到，笔非画诺已神来。真看海上生明月，莫向风前奏落梅。为问宏农作啸客，不妨尊俎定常开。
留别张瑕瑀，二首之一	胡承珙	群儿拍手趁山公，老葛并州气独雄。酩酊干坤纔一马，笑谈辟易已千熊。我行惯值盆翻雨，君去须乘舶趠风。下视蜉蝣何所恋，愿随云将问鸿蒙。
留别张瑕瑀，二首之二	胡承珙	读画敲诗且未休，玉山犹恨不同游。三年作客千场醉，万绪萦身一夕抽。各有青毡为故物，相期白首亦风流。芽姜箭菜江南味，领取归时满意秋。
午日	胡承珙	竞渡空佳节，生还尚异乡。蛟龙虽未得，蒲柳总堪伤。懒学灵均问，闲寻抱朴方。赬桐好颜色，回首惜年芳。
恭纪惠献贝子王平定浙闽功迹颂言，二首之一	舒辂	简膺虎竹出天潢，重倚长城奠楚疆。越海移幢游釜纵，闽封提旅丑蛮张。肤功巳奏题铜柱，圣虑无烦宠凤章。南国祇今遗泰泽，金环千载映辉煌。
恭纪惠献贝子王平定浙闽功迹颂言，二首之二	舒辂	功仁积累后昌宜，莲幕重开制两师。浙水闽山隆旧祀，彝樽龙勺仰新祠。香飘汉末浮龙黼，璧耀牛墟引凤旗。槎使同疆逢盛典，未兴趋事共讴诗。
喜雨纪事复张道长	舒辂	夏木森森鸣播谷，村农拥耜待耕作。膏田未泽莫乘时，举首云霓心如灼。蠲济飞章方入告，难堪旱魃重为虐。重膺宠命在封疆，感召未能责岂薄。行祷省躬虔对神，龙潭祝水步初却。油然倏尔幔长空，殷殷雷声飞电烁。甘霖日夜续倾盘，四野田畴苍漠漠。处处蓑锄忙陇亩，新苗秀发欢奚若。幸叨天鉴降鸿庥，协气和声通寥廓。海甸清平民业安，与君正好欢杯酌。凛然感应勉忠诚，报国唯期切民瘼。从此及时雨泽绵，一封大有奏天阁。
九头柑	范咸	传来海上得分甘，玉乳琼浆旧未谙。千树何当夸异种，九头今始识真柑。曾经黄帕分携重，不厌筠笼取次贪。正值上元嘉节后，洞庭休再忆江南。
交枝莲	范咸	产自污泥涅不缁，迎风承露号交枝。看他亦解相萦抱，底事依依在水湄。
含羞草	范咸	萱花自昔可忘忧，少草如何却解愁。为语世人休怪诧，风情太甚要含羞。
贝多罗花	范咸	已兼蝶粉与蜂黄，更裹依微紫绛囊。叶似款冬棱较健，花开盛夏气微香。一丛蓓蕾盈枝发，半卷婀娜小瓣长。可是贝多真色相，闲书梵字午风凉。
昙花	范咸	一茎数蕊尽丛生，粉晕檀心画不成。静态雪花堪比洁，幽香莲叶与同清。已蠲浓艳消尘劫，应散诸天入梵声。传是西方来小种，净因我亦未忘情。
槟榔	范咸	南海嗜宾门，初尝面觉温。苦饥如中酒，得饱胜朝餐。种必连椰子，功宁比稻孙。瘴乡能已疾，留得口脂痕。
台江杂咏，十二首之一	范咸	惭愧先鞭早识途，中郎强仕亦非迂。使星民社分三事，地北天南各一区。奉职夙期书竹帛，哦诗好共纪舆图。乘槎吾占瀛壖美，海上三山异两都。
台江杂咏，十二首之二	范咸	茫茫沧海一扁舟，隐约星罗西屿头。山仄远迷乌鬼渡，浪高齐拍赤嵌楼。笑他草窃成何事，冠绝平生是此游。莫向穷乡辨稊米，中原如发十三州。
台江杂咏，十二首之三	范咸	鸡笼岛外近伽陀，色相俱空逸兴蹉。沙起鱼龙红日暝，山号神鬼黑风过。腥涎吞鹿传修蟒，铁甲成船认旧螺。惟有官衙潇洒甚，竹蕉常听雨声多。
台江杂咏，十二首之四	范咸	百年岛屿又重开，可有依人在溯洄。花气长留月下草，春风还发午时梅。客窗诗苦愁遗老，小院兰香爱逸才。凭吊坠楼争死节，田横墓外起荒堆。
台江杂咏，十二首之五	范咸	占风小草宛如蓂，官廨粗营有绿厅。园地惯收百日赤，林间无改四时青。声呼晴雨笼中鸟，语学咮口离海上伶。最怪香灯夸七夕，三家村里祀奎星。
台江杂咏，十二首之六	范咸	百钱犹自懒佣工，只爱儿童贱老翁。长袖红裙争执盖，短衣乌布未须缝。鸣蝉早咽先秋露，落雁空传横笛风。底事黄云弥四野，埤圳成甲不论弓。
台江杂咏，十二首之七	范咸	绕篱刺竹插天青，小草幽花未有名。冷食裸人占夏雨，水田黎妇尽春耕。插秧鸟语知声吉，悬穗禾间遍室盈。风起箫琴缘底急，破瓜娇女倍多情。
台江杂咏，十二首之八	范咸	解读周南第一篇，更加凿齿缔良缘。花丛并蒂夸三友，草绣双纹弄七弦。珍重耳边消息到，生怜额上画眉煎。难穷物理裁新语，瘴雨蛮烟别有天。
台江杂咏，十二首之九	范咸	到处都城绿玉村，珊瑚无叶尽疑真。十围萌蘗生如笋，百岁良材爨作薪。问俗尚期通译语，采诗未敢笑前人。齐谐志怪吾能忆，草木虫鱼次第陈。
台江杂咏，十二首之十	范咸	渔舟历乱晓灯红，久狎波涛不畏风。结网縺令输课易，随潮沪箔取鱼同。怪他新妇脂如玉，无那鹦哥首已童。蟳蠘纷纷收不得，监州好作信天翁。
台江杂咏，十二首之十一	范咸	柑子甜过橘柚瓤，西瓜亢日得新尝。因耽蕉果能清肺，酷爱番榴是别肠。辨味谁能输荔子，解饥人只食槟榔。西方移得波罗蜜，又种菩提间佛桑。
台江杂咏，十二首之十二	范咸	贝多篱畔雪如堆，又见优昙花信催。不向中原争艳去，却依荒岛避人来。求仙敢问长生事，化俗还期治世才。寄语海南勾漏令，丹砂莫载舟古船回。
再叠台江杂咏原韵，十二首之一	范咸	弥茫徼外辟穷途，飞渡横洋计不迂。瀇瀁自来瓯脱地，屏藩藉此弹丸区。灵槎好系扶桑木，赤石谁传瀛海图。千树刺桐红似火，锦官直欲拟成都。
再叠台江杂咏原韵，十二首之二	范咸	汗漫真成不系舟，连樯还裹片帆头。远瞻沙马矶边石，近眺澄台海上楼。云日有情随我住，鲲鲕未辨悔空游。剧怜春瘴迷人目，清梦何从觅九州。
再叠台江杂咏原韵，十二首之三	范咸	西天小寺礼弥陀，伪郑园亭日渐蹉。铜炮风雷金甲动，鲸鱼冠带海门过。虎鲨夜集贪牵罟，鹦武朝游寄负螺。堪笑揭竿称鸭母，空嗤海外夜郎多。
再叠台江杂咏原韵，十二首之四	范咸	密云狂吼几时开，鼍鼓逢逢潮汐回。沙线两条翻白浪，台风六月作黄梅。楼船出水凭帆疾，犀甲摧人藉将才。惆怅鲛宫经百战，忠臣血溅白沙堆。
再叠台江杂咏原韵，十二首之五	范咸	朝潮盈缩视尧蓂，榕树垂条刺史厅。春雨独添铁线白，秋山无过木冈青。弦歌比户皆蛮语，优孟登场半粤伶。欲望长安愁日远，夜凉徙倚太微星。
再叠台江杂咏原韵，十二首之六	范咸	含沙谁谓射人工，登陆机先兆海翁。深赖子矛还自刺，尤怜尺布未能缝。天心但测浅深水，地利全资顺逆风。此日圣朝声教远，军容整暇不张弓。
再叠台江杂咏原韵，十二首之七	范咸	土田不粪便滋荣，百谷从教未识名。一雨似秋三节夏，四时皆获半年耕。人非土着翻成庶，食有余粮到处盈。却恨摴蒲成夙疾，窃花儿女说风情。
再叠台江杂咏原韵，十二首之八	范咸	不信豳风蟋蟀篇，雪霜冰霰了无缘。潮鸡夜半已先唱，月魄蓂稀便上弦。金穴玉山那可到，汤泉硫井转相煎。最奇暗澳花如海，纔至新秋薄暮天。
再叠台江杂咏原韵，十二首之九	范咸	零丁避世有遗民，重译还疑似女真。山上蛎房成泽国，洞中橘树烂樵薪。鹿场渐已除荒埔，蟒甲于今度汉人。底事穴居同一室，仅分袵席夜横陈。
再叠台江杂咏原韵，十二首之十	范咸	繁花多半是深红，有色无香谢晓风。倒挂终嫌与物异，含羞却似向人同。蛋烟蛮语怜猫女，狐带鹈衣怪狡童。赖有松醪风味足，玉山颓处醉衰翁。
再叠台江杂咏原韵，十二首之十一	范咸	凤尾黄梨间白瓤，连林檨子共分尝。生怜香醉郎官舌，牵惹情多御史肠。辟瘴定须藏薏苡，拂尘聊且缚槺榔。蓬麻茜草能成锦，何必田园定种桑。
再叠台江杂咏原韵，十二首之十二	范咸	佳葩异卉绣如堆，诗欲成时景又催。绛羽鹦哥频自舞，金丝蝴蝶忽飞来。九重溪外求田好，七里香中作赋才。思力敢夸犹未竭，天风还鼓海涛回。
三叠台江杂咏，十二首之一	范咸	方丈瀛洲孰问途，童南丱女计真迂。难从缥缈寻三岛，纔望沧溟笑具区。志怪惜无观海赋，陈诗赖有采风图。简书不见依依柳，只合中原占丽都。
三叠台江杂咏，十二首之二	范咸	小豆稀微认海舟，渊渟静渌到城头。缘篷上下凭桅脚，望向东西倚柁楼。十斛夜珠波上度，一天云汉月中游。鼠桥虎尾从头数，不惜千金檄广州。
三叠台江杂咏，十二首之三	范咸	蟠螭光怪起陂陀，箕服成谣竟不蹉。拍水早占衔鼠起，登山还信蛰龙过。赤眉铜马泥中蠖，沧海桑田指上螺。怪得清泉轰烈火，飞廉暴骇涸鳞多。
三叠台江杂咏，十二首之四	范咸	四时花并一时开，冬日池荷清浅洄。尽放颠狂偏爱菊，不随寒暖却输梅。笑他作客无愁思，何用悲秋仰大才。照殿深红浑不谢，朝华山下锦成堆。
三叠台江杂咏，十二首之五	范咸	改岁无从问落蓂，于茅添竹结莎厅。矮墙漏日虚窗白，丛树连阴曲槛青。被发文身尊粤尉，裸衣埋骨学刘伶。漆颐便自夸年少，难染丝丝两鬓星。
三叠台江杂咏，十二首之六	范咸	甑爨人人备百工，生男赘妇不知翁。束肠约肚足争捷，缉苎编茆手自缝。宿树隐藏狐兔窟，惊沙奔及马牛风。髑髅高奉群相寿，野伏长鈚恃竹弓。
三叠台江杂咏，十二首之七	范咸	繁英的的遶南荣，花信风来孰主名。冬夜还疑输夏日，秋淋何事转春耕。地瓜生处成滋蔓，土豆收时祝满盈。更有蔗浆通市舶，羁縻应鉴远人情。
三叠台江杂咏，十二首之八	范咸	怀柔频诵典谟篇，省识黄农与古缘。象物已新皇夏鼎，阜财更拂有虞弦。中官投药泉犹洁，狂虏游魂膏自煎。极目云山多北向，彩霞深处是中天。
三叠台江杂咏，十二首之九	范咸	无怀信是葛天民，狞豹当胸未似真。出草攻围先用火，采藤伐木岂抽薪。旧痕贯竹涂金钏，新浴临溪爱玉人。为看渺绵飞彩凤，靓妆可厌绮罗陈。
三叠台江杂咏，十二首之十	范咸	椎髻围花一色红，尤怜雉尾晚摇风。也谙礼让非关学，纔读诗书便不同。大耳祇因娱美妇，细腰未许过成童。笑他女作门楣好，真个吾翁即若翁。
三叠台江杂咏，十二首之十一	范咸	椰子中坚不作瓤，天生美酝得分尝。绿筠已睹观音面，翠蟹终无公子肠。粉壁握椒焚牡蛎，管城脱颖贮桄榔。难烹却怪逢蚼虫辟，博物应知又累桑。
三叠台江杂咏，十二首之十二	范咸	木城环拂绿云堆，二月寒蝉声已催。北塞罕传鸿信至，南荒终少鹊飞来。销磨劫火培元气，鼓吹勾萌养不才。但使巡行阡陌好，中天日月自昭回。
题张司马若霳七夕乘槎图次六给谏韵四绝句，四首之一	范咸	月地云阶几度秋，填桥何用驾方舟。仙槎却是君家物，银汉还应认旧游。
题张司马若霳七夕乘槎图次六给谏韵四绝句，四首之二	范咸	月明风静蔚蓝天，苦海无波燧息烟。好济苍生垂宝筏，不夸岛上有琼田。
题张司马若霳七夕乘槎图次六给谏韵四绝句，四首之三	范咸	海上巡行两见秋，未归人忆木兰舟。披图愿借东风便，只向中原汗漫游。
题张司马若霳七夕乘槎图次六给谏韵四绝句，四首之四	范咸	为想龙眠二月天，赐金园里足风烟。恩深敢说归山好，不为家无负郭田。
闻余初度诸生有欲以文寿者赋长句辞之	范咸	知非未敢语吾曹，绛帐年来感二毛。式谷犹应惭蜾蠃，投纶窃欲避阳鱎。暮春谁识弦中趣，深雪可知门外高。但愿诸生娴礼乐，他年池上看挥毫。
北行杂咏，十二首之一	范咸	海国何如江汉永，悠然过化想存神。此行省敛非无事，恐愧当年茇舍人。
北行杂咏，十二首之二	范咸	一片银沙照夕晖，轻风拂拂袭征衣。忽惊白鹭冲人起，只向溪流急处飞。
北行杂咏，十二首之三	范咸	一望青葱十里遥，蔗田长是长春苗。穷冬不更愁无雨，祇恨难过铁线桥。
北行杂咏，十二首之四	范咸	纪里浑嫌道路长，海天云气正茫茫。行人莫道桑田改，阡陌依然似故乡。
北行杂咏，十二首之五	范咸	远望平畴莽苍间，花开荞麦雪斑斑。微阳不改青云色，卅里烟岚大武山。
北行杂咏，十二首之六	范咸	香草缠头浑似锦，螺钱束项美无瑕。石家墙屋围罗绮，却上娇娥比甲花。
北行杂咏，十二首之七	范咸	素心只是爱寻常，怕进平原十日觞。燔炙烹炰都少味，始知难敌菜羹香。
北行杂咏，十二首之八	范咸	小至翻疑节候差，豆棚青翠漫交加。沿溪忽入幽人室，开遍蔷薇一架花。
北行杂咏，十二首之九	范咸	大渡沙头一扣舷，久晴人怕立风前。临流正爱滩声美，又得檐声到枕边。
北行杂咏，十二首之十	范咸	名花齐向胆瓶张，桃菊荷梅竟竞芳。说与中华人不信，老夫亲见细闻香。
北行杂咏，十二首之十一	范咸	身披锦罽色腥红，头上鸡毛招颭风。礼数纵嫌趋走疾，居然环佩响丁东。
北行杂咏，十二首之十二	范咸	杂咏诗成纪采风，麦苗阴雨细蒙蒙。蛮娘齐唱丰穰曲，杼轴无忧大小东。
张司马五十寿柬以长句	范咸	岂为辞尊却抱关，海亹坐镇月眉湾。早知园叟神仙侣，况复瀛洲咫尺间。晴日丹霞辉碧落，春灯火树映朱颜。乘槎本是乘车客，何以骑驴倒看山。
澄台观海	范咸	层台爽气豁双眸，远望沧溟万顷收。赤雾衔将红日暮，银涛拍破碧云秋。鲲鹏飞击三千水，岛屿平堆十二楼。极自神州渺无际，东南形势此间浮。
风俗	范咸	饱啖槟榔不是贫，无分妍丑尽朱唇。颇嫌水族名新妇，却爱山蕉号美人。剧演南腔声调涩，星移北斗女牛真。生憎负贩犹罗绮，何术民风使大淳。
五绝句，三首之一	范咸	衣冠渐已学唐人，妇女红衫一色新。金鼓齐鸣双举手，浅斟低唱又三巡。
五绝句，三首之二	范咸	不须戞玉更敲金，声韵幽扬夜漏沈。自是天民歌帝力，儿家知识本无心。
五绝句，三首之三	范咸	岛上方言语意深，依然天籁有清音。须知声教通重译，倾尽尊亲万国心。
吹箫	范咸	裹发殷勤愿执鞭，服劳吾意亦欣然。怪他麻达风骚甚，学得吹箫便是仙。
澎湖三十六岛歌	范学洙	巨浸汪洋闽徼东，五灵无外幅巾员通。置郡台湾声教讫，峰峦北拱水朝宗。台湾水道千余里，澎湖岛屿峙其中。岛屿潆洄三十六，其间强半人居丛。宅中而广者大山，纵横三十余里间。其东一屿形如鼎，名曰香炉不可攀。西遍雁净山对峙，向无居人水潺潺。沙墩之屿亦西列，上皆飞沙形颇圜。北则奎璧势峥嵘，下多龟鼊山以名。山外之屿曰锭钩，鸡肾员背鸟屿横。或因其壮及所产，厥名一定遂莫更。更有白沙屿在傍，沙白漫漫石硜硜。屈爪吉贝居极北，罗列拥抱若长城。数屿大山北门钥，舟泊大山从此行。越而极西有目屿，远望浑似人眼形。目屿之东号铁砧，上有大石势坦平。错出其旁曰土地，中一神像石琢成。金山蜿蜒磅礡间，其色赤黄若金呈。空壳之屿联其左，物产中空因着称。正西澳有西屿头，西屿之西丁字门。横于西屿如丁字，巨浪排空势若翻。转北名为镇海屿，胜国屯兵作外藩。东为大仓一旷土，中无人家有平原。山虽旋绕直培嵝，总逊西屿之耸轩。中为内外二堑地，往来舟舣若云屯。西屿头为四角屿，其势方正如列垣。屿形各异名不一，又有鸡笼与托盘。进此则为虎井屿，望之应作伏虎观。南乃花草屿相连，屿生花草始名焉。大猫小猫屿相近，间多怪石恍猫镌。南屿原有鲛人住，后以风涛居始迁。南屿之北称头巾，其西八罩名最传。周环仅匝三余里，乃左乃右皆人烟。衡宇稠密居相错，雅有书声晓夜喧。于今英俊多游泮，澎岛人文莫之先。八罩对峙为将军，屿以庙名不记年。南屿东西有二屿，东平西平衣带联。二屿下流号钟仔，上窄下宽似钟悬。由此而东西吉屿，一东一西望渺然。两吉渡台指南车，舍此难从别径穿。并此名为三十六，天堑之险难言诠。当年伪郑曾踞险，我军云集足投鞭。一战海氛风扫尽，鲸穴鲛窟涤腥膻。今日山青水绿外，处处商泊与渔船。古云恃德不恃险，谩言隔涉此地偏。帝德覃敷梯航迩，长歌聊当舆图编。
鱼骨鹤，二首之一	庄一煝	腮鬐剥落脍残留，幻作霜翎雪羽俦。却讶胎禽藏丙穴，可知蜕骨是丹邱。乘轩讵有停车日，溉釜偏无煮鹤羞。莫道充庖鰕菜品，栖形欲啸海天秋。
鱼骨鹤，二首之二	庄一煝	庄叟濠梁事已非，可怜华表几时归。羹残已不留香髓，羽化犹能认缟衣。铩翮凌云飞未得，无声警露和应稀。伊谁骨肉沾枯肆，也拟鸣皋达紫微。
凤山夜归	庄允义	四野无行径，夜来只看山。风清闻犬吠，月皎待人还。隐隐孤灯出，微微乱树闲。遥知门未掩，归去语云关。
莲潭荷雨	庄允义	绿渚幽芳袅，芰荷似鲜人。雨酣腮靓腻，露浥蕊沾匀。娇滴红颜妒，香过画舫频。疏枝然火齐，密叶语禽身。水面拖轻粉，花须净拂尘。迷离烟水渺，婀娜倍伤神。
莲潭雨后	庄天焊	云卷西风一抹浮，潭空霁景涨悠悠。红蕖花谢蛙声晚，白鹭舟摇雨后秋。薄霭藏阴归绝岛，轻鸥晒日卧荒洲。凭临如许堪惆怅，剩水残烟望未收。
石榴花	庄天焊	翠叶朱英映槛斜，熏风乍度展狂花。枝拖火齐烧新月，蕊缀丹珠妒晚霞。龙烛辉时开绛帐，缃罗栽就补红纱。可怜梅雨轻飘后，金谷无因色太奢。
鱼骨鹤	庄天锡	残绘雕成玉羽姿，由来华表见应希。长忘海国堪潜泊，何意雷门可击飞。丙穴纔离胎已蜕，兰岩初化事全非。素书未附栖阆苑，不得遗鲜载竹归。
辽罗阻风	庄年	遥望东宁东复东，天公何事日东风。海门浪涌如汤沸，落照沧波一抹红。
和梅轩叔原韵，二首之一	庄年	舟行红水黑沟间，蜃气嘘成海面山。风静沧波平似镜，东南一抹是台湾。
和梅轩叔原韵，二首之二	庄年	自惭政迹少甘棠，澹泊无为耻见长。寄语东宁贤太守，霜威到底逊春阳。
和高方伯韵	庄年	要识民番爱戴心，重来棠树尽成阴。月明岛屿千峰玉，日落沧溟万派金。博望乘槎持使节，长乡草檄布纶音。从兹黎庶南东亩，无复豪家寸土侵。
寿范浣浦侍御，二首之一	庄年	名高讲幄佐丝纶，曳履簪毫近紫宸。温室瞻云长五色，大官赐食得兼珍。明同金鉴传三晋，洁胜冰壶颂八闽。绛帐柏台齐秉节，由来教养藉儒臣。
寿范浣浦侍御，二首之二	庄年	吴越簪缨推辇下，惟公声望最嵯峨。乌衣门第追王谢，画省文章敌阮何。绛县旧传人不老，金笼新见鸽来多。瀛洲信有安期子，枣大如瓜席满罗。
和六给谏除夕前一日得雨喜而有作原韵	庄年	逼除膏泽望长空，谁道甘霖趁朔风。千叠暮云寒色里，万家爆竹雨声中。枝头沾润梅先放，陇上涵濡麦正芃。何必明朝占岁稔，老农今已识年丰。
题六给谏看竹图	庄年	爱他意气自凌云，何可须臾无此君。相对浑如逢直友，虚心劲节好同群。
夜坐	叶泮英	霜白天空夜气寒，灯残独坐检书看。淋漓读到淮阴传，却笑英雄一饭难。
由鸡笼口上三貂岭过双溪到远望坑界入噶玛兰境	董正官	闽峤东南尽海湾，重洋突涌大孱颜。鸡笼口踞全台北，信否来龙自鼓山。
由鸡笼口上三貂岭过双溪到远望坑界入噶玛兰境	董正官	不畏番林蓊翳迷，不嫌鸟道与云齐。盱衡小立三貂岭，大海茫茫转在西。
由鸡笼口上三貂岭过双溪到远望坑界入噶玛兰境	董正官	一夜飞逾黑水沟，山中又见大溪流。危帆甫卸还呼渡，真个无边宦海浮。
由鸡笼口上三貂岭过双溪到远望坑界入噶玛兰境	董正官	云水天真以漏名，山灵慰我霁颜生。海邦风气殊中土，不喜随车雨喜晴。
琉球难夷遭风到境加意抚恤照例护送诗以纪事	董正官	得生众命赖渔船，恭顺中山天亦怜。破艇底能漂海上，大龟屿恰属兰边。馆餐仰体怀柔远，额手欣看顶礼虔。此与琉球深夙契，前年护送又今年。
兰防即事，二首之一	董正官	兰山一路重巡边，轻坐篮舆便往旋。溪阔渡舠仍足涉，埔平行犊有车牵。竹围茅屋疏村落，樜厂砻房小懋迁。无数荒坪沙压断，稽今失垦又年年。
兰防即事，二首之二	董正官	虎寮马隘设防闲，半似沙喃逼内山。番害数从溪径出，庄屯都欠瓦楼环。牢穿莫惜亡羊补，虞备何嫌即鹿艰。丁壮甲田资保聚，石垣应在众擎间。
兰阳杂咏八首	董正官	鳌岛斜拖象鼻长，天公设险界重洋。嘘帆兼候风南北，钩舵时防石显藏。米艇埯边行尚稳，草船浮海势难狂。梭巡楼舰终须慎，艋舺营师水一方。
兰阳杂咏八首	董正官	想像三峰天外嶢，现从岛国指三貂。猿梯直上云千仞，鸟道惟通路一条。望若茫茫西海隔，开兰步步北关遥。内山樵径来茶客，说距新庄只两朝。
兰阳杂咏八首	董正官	凤竹原无雉堞名，藩篱捍蔽俨维城。复于隍卜苍筤老，瞻彼淇疑版筑成。翠幕一围资固圉，绿沉千个抵排兵。萧疏莫恃春云补，未雨修宜众手擎。
兰阳杂咏八首	董正官	献地当年此熟番，社分卅六驻平原。译名武歹龟刘别，问俗榛狉鴃舌存。金鲤鱼悬双额喜，刺桐花发一年论。斗醪尺布售摹纸，忍极田租汉仔吞。
兰阳杂咏八首	董正官	闻道黔中雨势偏，秋冬兰雨更连绵。气迎塞北风掀浪，地处瀛东水上天。补石欲邀娲再炼，变桑谁信海三迁。可怜冲压艰修复，租税年年泣废田。
兰阳杂咏八首	董正官	百里民番错杂居，耕三耕一复何余。荒坑试种人拼兽，浮埔经秋佃变渔。锄力丁男宜体恤，戈声甲仗戒粉拿。纵存地角无多隙，案吏犹谈报垦书。
兰阳杂咏八首	董正官	此去汪洋接太空，传言万水尽朝宗。台阳琅峤难南渡，浙海舟山尚北通。乌石潮生归艇月，龟峰云起列屏风。蔡牵败退朱濆走，安土无忘击贼功。
兰阳杂咏八首	董正官	海角苍生共此生，腼然何独戾人情。饰金怪具髑髅癖，饮血群归鸟兽行。番割得毋忻构祸，铁工疑亦暗赍兵。虽言隘隘难防遍，鬼怨糜粮瞰最明。
赋得砚田无恶岁得田字五言八韵	蔡传心	古砚堪磨砺，辛勤若服田。有秋同力穑。无岁不丰年。鹆眼迷花雨，螺纹认墨烟。舌耕煤带润，笔耨铁应穿。酿到心苗长，栽成意蕊妍。才堪分斗八，书拟贮仓千。半亩三余积，微凹百获便。灾畬叨圣泽，染翰冠群贤。
再呈周观察，二首之一	蔡廷兰	绛节新从海外移，锦囊又补纪游诗。三千帑运筹加赈，十万生灵免阻饥。忧世真同由己切，受恩翻悔得公迟。社仓重踵南康议，他日澎山系去思。
再呈周观察，二首之二	蔡廷兰	领略芝颜笑语亲，金针密度指迷津。挥毫字挟风霜气，下榻光生雨露春。早有瑶篇公海内，又携珊网遍湖滨。探怀欲把心香爇，不省云泥隔此身。
巡道周公有社仓之议言事者虑格于旧例公概然力任其成立赋抚恤歌六章发明天道人心之应淋漓凄恻情见乎词用述其意更为推衍言之续成长歌一篇	蔡廷兰	大灵无涕登苍穹，叫阍不答天梦梦。开辟以来千万劫，水火疾疫与兵戎。谁言盛世无灾祲，尧水汤旱周大风。黔黎浑噩不知识，空自披发号鸿蒙。宣经念佛浑多事，惟有行善可回造化工。福善祸淫应如响，普天之下其理同。薄海苍生吾赤子，繄岂澎湖一隅中。澎湖一岛临汪洋，西扼金厦东台阳。干戈盗贼总无患，往往凶歉遭奇荒。未若去岁更周章，黄发遗民见未尝。四月下种六月旱，旱气蒸郁为螟蝗。七八九月咸雨洒，腥风瘴雾交迷茫。早季晚季颗粒尽，饥死者死亡者亡。别驾蒋公痛悲悯，心如乱发纷髟匡鬤。驰书乞援赴郡城，郡城大吏动怦怦。檄委贤能急省难，沈施赞府来经营。稽查按验分劳役，克日编成户口册。徐公继至亦叹嗟，率先安抚筹良策。诸君实力齐勤民，岂等秦越视肥瘠。观察周公玉堂英，扬帆远使观沧瀛。慈帆稳渡叱蛟鳄，抵岸旋闻呼癸庚。视民疾苦恤民隐，长歌一阕详民情。酸辛一字一涕泪，抚楮长为太息声。胜披郑侠流民状，不愧次山舂陵行。公有福力能起死，变醨养瘠缘真诚。代公甫到毒龙窜，房豹初临泉味清。一朝麾节移澎疆，免尔沟壑公能当。贫民三万七千口，量赈万帑充饥肠。极贫两月得全活，次贫周月慰所望。斟酌多寡不一例，其实次贫亦惨伤。挪借称贷计已尽，纵有田地难换粮。凫茈芦菔遗此地，本酩竹花寻何方。岂无山蔬与海菜，啖之令人病而僵。胡不暂支厅库先施借，约以秋秒来抵偿。权宜破格恩乃济，斯真救时药之良。知公用心亦大苦，再议善后设社仓。陆续拨运不费力，襄诸大府修封章。台邑仓庾素充积，以盈济虚两无妨。上达天聪应嘉取，议本通行制已古。虑或因陈致红腐，年年粜之年年补。有时巨浪阻风樯，台价不须愁奸商。一遇青黄呼吸至，官亦云便民亦康。想到此际休仿徨。吁嗟乎，读圣贤书学何事，急切难救梓与桑。遍诉当途听斯语，立法为民计久长。
夏日喜雨呈蒋怿葊镛刺史	蔡廷兰	赤熛扬明威，旱魃煽其怒。炎炳谁操持，阴阳失调护。万里烧长空，四围燃火树。草木燋干枯，飞鸟不得度。泉壑绝涓流，禾苗尽偃仆。仰食资东瀛，舟楫来何暮。敢望盈箱求，翻遭闭籴误。一粒一酸辛，负挈满道路。吁嗟中泽鸿，几为涸辙鲋。贤哉良司牧，下车询农务。丰歉递相寻，灾祲亦定数。胡兹孤岛黔，奈何抱沉痼。圣世宏宽仁，轻徭复薄赋。无如瘠土贫，风旱频年遇。生计窘耕渔，颠连憯莫诉。我民竟何辜，对天默呼吁。方版疏一通，云坛香一炷。有谪则祸予，莫俾民太苦。忽然触石云，散作漫天雾。阴霾昼迷蒙，玉虎晨鸣呴。列缺并飞廉，屏翳齐交互。须臾沛滂沱，岸谷倏崩注。或为空中丝，或似草间露。连朝积霪霖，十日沃沾霔。化泽遍均匀，天公周布濩。村墅沐新膏，原田发生趣。农夫拜官赐，一祷逢甘澍。早谷余高粱，晚季卜秋获。花生绵根荄，朱蓣长园圃。幸无台飓伤，又免蝗螟蠹。米价渐渐低，粮运源源赴。更须惩奸商，专市亦可恶。开仓议平粜，救荒良有具。驱鼠防穿墉，彻桑及未雨。惭予枵腹谈，迂腐呈俚句。蒿目怜苍黎，空拳策富裕。再三白当途，缓急慎所措。愿奉太平觞，讴歌乐含哺。
偶因购石作墙为里侩所阻将聚众斗矣急以诗代柬求王铁崖茂才解围事后喜而录之	蔡廷兰	君家世居铁铁尾，约去吾乡未三里。婚姻况乃朱陈谐，肥瘠岂如秦越视。我昨鸠工版筑兴，偶向君邻购石子。物各有主原非偷，售而得之乌容已。驱顽未学秦皇难，负重先教夸娥徙。无端局外声喧豗，攘臂突前相角抵。竟欲投辖同留宾，公然操杖辱加捶。初犹扣胫继撞胸，幸免折肱痛血指。试请息怒姑徐徐，云是此石渠曾市。就中委曲谁能知，遽呼宅主讯端委。主称典屋非卖石，署契分明敢谲诡。渠方气短敛足逃，衅由张三祸及李。寻常小隙抵死争，仓皇平地风波起。我闻众怒急缨冠，蛮触纷纷笑太鄙。会须登堂来负荆，排解先教达片纸。
请急赈歌，三首之一	蔡廷兰	昔读宝俭箴，贵粟贱金帛。昔闻袁道宗，蠲赈上六策。又闻林希元，荒政丛言摘。三便与三权，六急从所择。自古以为然，周賙救囏厄。况兹斥卤区，民贫土更瘠。年来遭旱灾，满地变焦赤。又被咸雨伤，狂颷起沙碛。海枯梁无鱼，山穷野无麦。老稚尽尪羸，半登饿鬼籍。丁男散流离，死徙无踪迹。所赖别驾仁，捐廉先施借。向来失预防，社谷祇虚额。干隆十六年，官捐二百石。移归台邑仓，陈腐实可惜。何不拨数千，存贮常平积。平粜假便宜，采运收补益。兹法如堪行，从长一筹画。炊烟卓午飞，乞火闻邻妇。涕泪谓予言，恨死乃独后。居有屋数椽，种无田半亩。夫婿去年秋，东渡糊其口。高堂留衰翁，穷饿苦相守。夫亡讣忽传，翁老愁难受。一夕归黄泉，半文索乌有。嫁女来丧夫，鬻儿来葬舅。家口余零丁，幼儿尚襁负。吞声抚遗孤，饮泣谋升斗。朝朝掇海菜，采采不盈手。菜少煮加汤，菜熟儿呼母。儿饱母忍饥，母死儿不久。尔惨竟至斯，谁为任其咎。可怜一方民，如此计八九。恩赈曾几多，可能活命否。
请急赈歌，三首之二	蔡廷兰	救荒如拯溺，急须援以手。试问登山无，莫讶从井有。譬诸过涉凶，灭顶濡其首。万灶冷无烟，环村空覆臼。二鬴不供餐，三星常在罶。移粜开武仓，官惠亦云厚。定价三百钱，准籴米一斗。转眼给已空，枵腹那能久。求死缓须臾，望救争先后。明日天开晴，星缆到浦口。绝处忽逢生，欢声呼父母。睹此应伤心，加恩谁掣肘。翻作哀鸿吟，从旁商可否。乞为汉韩韶，休笑晋冯妇。
请急赈歌，三首之三	蔡廷兰	救荒如救灾，祸比燃眉蹙。杯水投车薪，燎原势难扑。叹息此时情，鸟焚巢已覆。告急书交驰，请帑派施谷。连月风怒号，滔天浪不伏。劳公百战身，悬民千里目。愁无山鞠穷，疾奈河鱼腹。藜藿杂秕糠，终餐不一掬。哀肠日九回，何处求半菽。见公如得父，幸免填沟渎。去时编户口，稽查费往复。积困苏难迟，倒悬解宜速。我亦翳桑人，不食黔敖粥。爱倩饥何妨，长歌以当哭。安得劝发棠，加宾一万斛。康济大臣心，补助生民福。会看达九重，褒嘉锡命服。
题施见田同年诗册	蔡廷兰	才华烂熳本天真，一卷琳琅入眼新。论古澜翻三峡水，抽毫艳扫六朝人。江山历尽襟怀壮，风雨来时笔墨亲。此去金门看奏对，圣朝今日重词臣。
寿黄春池广文	蔡廷兰	海外通经旧有名，颖川治谱擅家声。文章寿世千秋永，节烈匡时一郡倾。槐市昔曾留榘范，榆乡今已遂澄清。且看大展经纶手，未许闲居老此生。
题小孤山图	蔡廷兰	危峰屹立水中央，双柱排空势亦昂。几座楼台悬碧落，连山竹树荫苍凉。大江涌起千层浪，极浦飞来万里航。安得奋身凌绝顶，高从云表一回翔。
寿熊介臣观察	蔡廷兰	銮坡声价重春明，秋典分司讼狱平。绶绾银章来赤嵌，符飞铜虎下沧瀛。大荒海外慈云被，绝险天南砥柱擎。总为生民开寿域，黄堂几度看称觥。
陪周芸皋夫子游虎溪	蔡廷兰	征帆纔寄鹭门栖，又共群仙到虎溪。待月亭前容徙倚，摩天石顶快攀跻。华筵客许青衫入，古洞僧邀彩笔题。好把庐山真迹认，缓寻归路夕阳西。
题洗砚鱼吞墨图	蔡廷兰	小池清影静窥鱼，正值儿童洗砚初。墨汁三升凭唼喋，烟云一片任吹嘘。藏胸可是同乌鰂，部腹空知有素书。待看飞腾瀛海去，荣光五色喷何如。
周芸皋夫子招燕榕林	蔡廷兰	消炎天气正初秋，避暑榕林快胜游。满座笙歌连日醉，群公笔墨几时留。松生午籁涛喧榻，竹翳斜晖影倒楼。西望蒲帆明远浦，一回诗思在沧洲。
题烹茶鹤避烟图	蔡廷兰	涤尽烦襟野趣生，闲来扫榻品茶经。烟腾石鼎松风发，水沸铜瓶桧雨晴。笑我酪奴恣饱酌，惊他羽客作长鸣。此仙不受人间气，分付樵青细火烹。
兰花	蔡廷兰	生依岩谷爱幽清，肯比萧敷与艾荣。独有芳菲含露气，不须颜色动风情。人怀远遁频通问，迹寄空山自得名。多谢春晖怜小草，国香何事费公评。
壬辰（1832）仲春随徐幼眉年丈渡澎查赈当道诸公迭有唱和勉成七言排律一首为蒋怿葊年丈志别	蔡征蕙	少雨多风别有天，人稠地瘠海为田。浮松沙碛无禾稼，零落根株是爨烟。土产固难资罄室，石尤况复阻商船。空中讶撒盐如絮，岛畔浑忘钓有筌。转徙伤心增困蹙，生涯偻指半颠连。非关珠桂居奇积，却有蘼芜献早鲜。无米作炊夸巧妇，如伤在念使君贤。救荒有道筹三便，利济为怀计万全。手示谆谆通贷急，羽书亟亟告灾偏。指囷公自输兵谷，集腋人皆解俸钱。审户首严贫极次，賙饥躬必善周旋。穷檐已惬更生愿，黉序咸欣得路先。桃李满门培旧种，輶轩散帙订新编。福星处处瞻依切，生佛家家顶礼虔。骥足匪遥趋魏阙，鸿勋不泯树瀛堧。竹林我亦依棠荫，巴里音偕茇舍传。
球屿晓霞	蔡江琳	海外生奇巘，球峦映晓霞。吐光争绣轴，悬彩斗红纱。片片流丹染，层层紫色遮。佛头青未了，仙岛翠交加。糁树辉连绮，蘸峰映郁华。方知霄壤阔，浮岛望中赊。
东郊晚步	蔡庄鹰	残暑风袪淡若秋，苍茫向晚步优游。东皋远火飞疏树，南浦归云拥渡舟。拓落不嫌冰是骨，腾骧或望角生头。康庄自听从容赴，捷径多应逊一筹。
赤嵌夕照	蔡开春	古楼濒海远茫茫，夕照犹堪纵眼望。一坞孤城来岛上，百年遗迹在台阳。帆归别渚澄波现，水映残虹暝色长。为问荷兰留胜概，雄图半壁壮岩疆。
示文石书院诸生，二首之一	蒋镛	簿书七载勉从公，政拙还兼课士功。讲贯苦难音语译，品评惟赖道心同。八行制胜词须洽，五字呈才句必工。自愧拥皋非博物，敢云西蜀效文翁。
示文石书院诸生，二首之二	蒋镛	寒毡诵习贵心坚，晷继三冬念勿迁。屏去俗情征实学，阐来新义获真诠。诗书到熟方生妙，志气能勤始益专。莫谓科名遗此地，蓬瀛有愿竟登先。
芸皋观察莅澎抚恤恩及官民敬呈五律三十六韵	蒋镛	澎地称天险，闾阎少盖藏。频年风作飓，逐月雨求滂。去夏逢奇旱，经秋值异荒。飞廉先震烈，卤霰忽飘扬。嘉种荣随萎，穷檐膳莫偿。偏灾何太甚，生计预思防。上告祈蠲赈，捐输借义仓。郡垣驰转报，府檄选贤良。挽粟心诚亟，惊涛憩未遑。鲲身回棹险，鹿耳片帆张。一至民皆喜，千村颂允臧。迨闻霓节莅，益慰翳桑望。国帑携高舰，皇仁载画航。欢声腾海峤，福曜镇危樯。嵵里欣先睹，茅檐忭异常。曩时临鄂渚，出守始襄阳。教养人驯雉，栽培泽遍桑。黄州迎竹马，赤壁荫甘棠。梓里神君颂，榕城治谱彰。鹭门歌草偃，澎岛被春光。发粟周穷壤，分财散僻乡。鸿嗷咽以奠，鹄面转为强。贫极筹加赈，恩深遍浩洋。得人兼审户，训俗本型方。爱士殷提命，除顽重激昂。群僚叨奖借，守士益惭惶。薪米储行灶，舆台裹宿粮。已惭无供帐，翻荷赐琳琅。大集辉云汉，新诗织锦章。隆施书共画，妙品晋兼唐。画节伫西指，安澜迓吉祥。勋名驰魏阙，峻秩擢封疆。霖雨寰区洽，醲膏薄海翔。高深洵莫赞，沦浃总难忘。俚语抒忱愫，微材沐直匡。丰熙期在迩，厦庇海天长。
海南杂着题词，二首之一	蒋镛	文章未遇屈秋闱，海舶奔腾飓母飞。天水浮沉旬夜迥，烟云杳渺一风回。南收荒岛波涛险，北望家山定省违。往返梯航将万里，奚囊携得锦囊归。
海南杂着题词，二首之二	蒋镛	取道归程出桂林，鹭门安抵喜传音。倚闾得慰萱帏望，爱士能孚藻鉴心。回首烟波惊甫定，怡情桑梓恋应深。长风巨浪鹏抟远，履险为夷卜大任。
阳景三绝	萧竹	石峡朝天景秀妍，高峰玉笋插云烟。遥看雪浪飞千尺，秋色凌空水接天。
阳景三绝	萧竹	龙潭碧水玉壶清，印得秋空两月明。百里江山如画稿，青岩蓝影尽含情。
阳景三绝	萧竹	孤峰独耸接云间，砥柱中流岂等闲。日月每从眉上过，干坤祇在海中山。
兰中番俗	萧竹	遍履兰中地，番庄卅六多。依山茅盖屋，近水竹为窝。众怪疑魑近，心顽奈石何。往来皆佩剑，出入总操戈。酒醉欣摇舞，情欢乐笑歌。尊卑还可爱，男女实难讹。八节无时序，三冬亦暖和。未能传五教，咸晓四维摩。
甲子兰记，二首之一	萧竹	遨游台地已三秋，觅尽山川何处求。步向兰中寻一吉，罗纹交贵水缠流。
甲子兰记，二首之二	萧竹	屏风锦帐列千寻，融结兰城天地心。万叠江山遥拱秀，率滨应沐化波深。
桐船行	萧纶	永嘉城头角声咽，大星坠地光不灭。白头老母望儿归，不见桐船泪垂血。桐船轻疾如游龙，将军百战多威风。不知乃由阿母训，不杀贼归母须愠。桐船昨出时，别母换征衣。祗言儿向闽中去，那知陷入鲸鲲围。鲸鲲日伏台澎侧，闽中将吏谁敢击。幕府闻得桐船来，火急军书催赴敌。将军之来非出师，国家有事安得辞。贻书中丞誓必死，要令大节千秋知。天茫茫，波浩浩。吹桐船，落贼岛。矢石既尽壮士亡，将军挺立神不挠。大呼狂贼速杀我，群丑投戈拥公坐。抉伤且学鲁臧坚，捐躯夙志今朝果。圣主酬忠礼数全，可怜谰语尚纷然。果然不出将军料，诬作哥舒语浪传。有卒潜逃自贼垒，自言亲见将军死。话到蛟龙食魄时，阿母闻之悲不止。母勿哭，母教儿杀贼，儿死身不辱。桐船虽败鬼犹雄，森森直节谁能同，便是龙门百尺桐。
台湾三仁诗	萧纶	台湾净扫无风尘，天子下诏褒三仁。三仁何姓氏，一为寿同春，淡水县丞老幕宾。丞亡摄官克复城，出兵剿贼死贼营。其一岭南客，国子生。寓彰化，纠义民，其姓李氏乔基名。守鹿仔港有成绩，战牛马庄终殒身。同时见此二义士，一弱女子尤绝伦。满姑年十七，父曰刘郡丞。贼先执丞次胁姑，姑不受辱泣且嗔。蹈河不死骂益烈，白璧虽碎声铮铮。是三人者微且轻，非将非吏非守臣。身虽死义，分甘沉沦。幸遇天子大圣明，幽遐必瞩，名教是敦。曰此三人纵疏贱，磊落大节宜吊旌。诏建祠宫，楹桷维新。有司岁时，祀以特牲。为问蚁贼起事辰，士民奔走，妇女被掠，何无一人能及此三人。吁嗟乎，人人且有忠孝情，盍至三仁祠下一听天子命祀之恩纶。
台湾竹枝词，二十首之一	薛约	海外偏隅窜夺频，天教归命版图新。澎湖一战如神助，靖海军威震海滨。
台湾竹枝词，二十首之二	薛约	鹿耳开洋竞挂篷，长年把舵溯空蒙。金鸡里妈经由惯，不论东西南北风。
台湾竹枝词，二十首之三	薛约	番女妖娆善雅音，私欢猫踏递情深。幽窗月色凉如水，每到更阑听嘴琴。
台湾竹枝词，二十首之四	薛约	客室醇醪劝酌便，香垆作盏漫留连。树头摘得槟榔献，土物须知分外鲜。
台湾竹枝词，二十首之五	薛约	剪穗舂粮作午炊，家无宿米办临期。清晨村舍丁东响，错认疏钟度水湄。
台湾竹枝词，二十首之六	薛约	封邱作室架桥通，半截篔簹代土工。潇洒门庭饶逸趣，绝胜画舫可乘风。
台湾竹枝词，二十首之七	薛约	亲迎沿途鼓乐喧，采旛花轿樯盈门。海疆风俗犹循礼，堪笑中华易结婚。
台湾竹枝词，二十首之八	薛约	七日旋车谒妇翁，中堂开宴礼偏隆。绝怜竖月供帷榻，款接兼旬不竖丰。
台湾竹枝词，二十首之九	薛约	演剧迎神远近哗，艳妆处处竞登车。阿郎推挽出门去，指点红尘十里赊。
台湾竹枝词，二十首之十	薛约	一种纤藤绕树阴，柔条袅袅软难任。盘来纤手争夸示，绝胜闺中缠臂金。
台湾竹枝词，二十首之十一	薛约	积薪煨芋饱晨昏，人说山中傀儡番。果腹不须分甲乙，淳风偏让野人敦。
台湾竹枝词，二十首之十二	薛约	见说果称梨仔拔，一般滋味欲攒眉。番人酷嗜甘如蜜，不数山中鲜荔支。
台湾竹枝词，二十首之十三	薛约	清秋夜月皎如霜，芦笛声声调远扬。一种凄凉吹彻晓，顿令客子断离肠。
台湾竹枝词，二十首之十四	薛约	纔过乞巧结缘天，好事头家漫醵钱。海口红灯燃百盏，中元普度又喧阗。
台湾竹枝词，二十首之十五	薛约	山云海气夜霏微，侵晓犹看露未晞。一任三春无雨泽，不敢瓜果少生机。
台湾竹枝词，二十首之十六	薛约	独木为舟两桨划，水沙连里水流斜。山居饶有江湖乐，种得浮田好作家。
台湾竹枝词，二十首之十七	薛约	潮生鱼扈得鱼多，生小江头狎水波。但愿终年风信少，七鲲身里挂鱼蓑。
台湾竹枝词，二十首之十八	薛约	一径浓阴傍舍栽，亭亭森秀胜疏槐。从渠酷暑清凉甚，好作羲皇海峤来。
台湾竹枝词，二十首之十九	薛约	璘斑古篆学红毛，符檄官书走驿骚。盛代同文渐染久，熟番也解习拈毫。
台湾竹枝词，二十首之二十	薛约	播种无烦攈蔉忙，秋成安坐庆仓箱。场工早了清闲甚，便理牛车榨蔗糖。
送陈握卿秋闱	薛邦扬	三凤联飞出海东，劈开云路直摩空。纷披五采文章烂，横扫千军气势雄。玉笋班名驰北阙，金花帖字捷南宫。程途此去浑无限，买得轻帆扇好风。
陈握卿以第五子继嗣四弟题以善之	薛云征	传芳休异种，五桂出同根。载锡光千古，友于庆一门。凭将犹子祀，匪直比儿论。瑞应绵瓜瓞，遥知并实繁。
东征逾载整棹言归巡使黄玉圃先生索台湾近咏知其留心海国志在经纶非徒广览土风娱词翰已也赋此奉教，五首之一	蓝鼎元	盛夏我将去，先生绣斧来。欲观君子化，以兹暂徘徊。邂逅若畴昔，雄谈何快哉。清风弥岛屿，百辟式丰裁。其如困羽檄，不待日追陪。我今整归棹，过从无嫌猜。所念经营者，先事去祸胎。愿言一为别，幸无忽草莱。
东征逾载整棹言归巡使黄玉圃先生索台湾近咏知其留心海国志在经纶非徒广览土风娱词翰已也赋此奉教，五首之二	蓝鼎元	番黎素无知，浑噩近太古。祇为巧伪引，讼争亦肆侮。睚眦动杀机，其心将莫御。所幸弗联属，社社自愚鲁。太上用夏变，衣冠与居处。使彼忘为番，齐民消党羽。其次俾畏威，罔敢生乖迕。无虐无令傲，服劳安作苦。恩胜即乱阶，煦嘘鼠为虎。所以王道平，不为矫枉补。
东征逾载整棹言归巡使黄玉圃先生索台湾近咏知其留心海国志在经纶非徒广览土风娱词翰已也赋此奉教，五首之三	蓝鼎元	内山有生番，可以渐而熟。王化弃不收，犷悍若野鹿。穿箐截人首，饰金夸其族。自古以为常，近者乃更酷。我民则何辜，晨樵夕弗复。不庭宜有征，振威宁百谷。土辟听民趋，番驯赋亦足。如何计退避，画疆俾肆毒。附界总为戕，将避及床褥。
东征逾载整棹言归巡使黄玉圃先生索台湾近咏知其留心海国志在经纶非徒广览土风娱词翰已也赋此奉教，五首之四	蓝鼎元	凤山东南境，有地曰琅峤。厥澳通舟楫，山后接崇爻。宽旷兼沃衍，气势亦雄骁。兹土百年后，作邑不须龟。近以险阻弃，绝人长蓬蒿。利在曷可绝，番黎若相招。不为民所宅，将为贼所巢。遐荒莫过问，啸聚藏鸱枭。何如分汛弁，戒备一方遥。行古屯田策，令彼伏莽消。
东征逾载整棹言归巡使黄玉圃先生索台湾近咏知其留心海国志在经纶非徒广览土风娱词翰已也赋此奉教，五首之五	蓝鼎元	天子重海邦，宵旰念重洋。稔知民疾苦，经营固岩疆。先生代巡守，旷典岂寻常。勿虚此行行，使命乃有光。贱子虽不才，躬践戎马场。居东将二载，所见颇周详。曾将前箸借，孽丑俘且僵。承索台湾咏，草此留别章。狂言失忌讳，意念则深长。荛采檄有司，白简上朝堂。敉宁纪功德，山水并苍泱。
寒柝	苏宝书	急柝深宵警，羁人梦欲惊。声传街十二，冷逼夜三更。入耳风初峭，关心月尚明。余音流野外，断续和鸡鸣。
拟谢灵运游南亭	苏宝书	清景媚霁月，斜阳半翠微。白云叠巘崿，片片相因依。游子思故乡，千里眺郊畿。园禽知气候，池草生方菲。幸睹景物好，转觉年岁非。美人叹迟暮，伤心知者稀。安能驻华发，朱轮不西归。寄语同心客，无负此春晖。
丹渡晴帆	苏潮	玉宇清如洗，孤航泛碧宫。一泓秋水迥，几度薄颸融。别浦疑浮鹫，闲云落远鸿。舟驰纹皱碎，舵转岸西东。玉杵村催月，邻腔客坐风。津头烟火里，城阙有无中。
季春贺门人陈廷瑜新婚，四首之一	苏继朋	笙歌满院醉春风，翠绕珠围烛影红。百两在门星在户，瑶池春暖戏双鸿。
季春贺门人陈廷瑜新婚，四首之二	苏继朋	莲开并蒂花无色，梅结同心玉有香。自是好逑天作合，明星烂矣警翱翔。
季春贺门人陈廷瑜新婚，四首之三	苏继朋	惟读书人能好色，是真名士许多情。画眉千古传佳话，何似齐眉不唤卿。
季春贺门人陈廷瑜新婚，四首之四	苏继朋	博议书成命世儒，太平王化起刑于。闺中大有经纶在，肯作登科小快无。
题方司马独钓图	褚禄	为政委蛇不计功，却图幽致石岩中。半生心事期秋水，千尺丝纶扬晚风。折狱名驰双阙北，伐棠人诵大瀛东。行看烦补山龙衮，未必鲈鱼属钓翁。
安平阅武晚归	觉罗四明	荷兰城外静鲸鲵，细柳军容振鼓鼙。旌旆冲波光闪烁，艨艟拍浪影离迷。王朝赫赫声灵远，海国桓桓步伐齐。却喜归来乘暮汐，沙灯渔火满长堤。
赤嵌城怀古	觉罗四明	突屼孤城古渡头，苍茫独立浪花浮。南通沙岸冈山域，北锁潮门鹿耳湫。一片闲云奔石磴，三更冷月照岑楼。百年敷化波涛息，陈迹空余供溯游。
春日按部北路即事，六首之一	觉罗四明	行行朱盖漾青阳，岸柳墙花满路香。更喜西畴时雨足，葱茏弥望长苗秧。
春日按部北路即事，六首之二	觉罗四明	溪山处处公月云烟，密箐深林响百泉。隐隐竹围声远近，无腔短笛乐尧天。
春日按部北路即事，六首之三	觉罗四明	拈香负弩致殷勤，童叟喧传旧使君。番社久安耕耨业，糍盘竞献倍含欣。
春日按部北路即事，六首之四	觉罗四明	蛮娘襁负小番娃，拥立低檐语笑哗。遮莫蓬头并跣足，春来满插鬓边花。
春日按部北路即事，六首之五	觉罗四明	大甲溪深未易过，尤憎虎尾聚奸多。年来设戍勤持护，一道长光映绿莎。
春日按部北路即事，六首之六	觉罗四明	玉嶂鸡峰两度行，难驯凿齿最关情。而今揽辔重循历，须鬓霜侵又几茎。
送余刺史宝冈秩满入觐即次留别元韵，七首之一	觉罗四明	惟君才卓荦，事业表堂皇。闽峤拊循遍，路岐姓字香。昨予衔新命，仍复到海疆。旧雨欢同地，藉商济时方。伟哉贤刺史，僚属共瞻望。
送余刺史宝冈秩满入觐即次留别元韵，七首之二	觉罗四明	偻指永朝夕，三过夏日暄。正拟资规画，言将返鹭门。君殷榆柳思，谓可谢笼樊。鲲身与鹿耳，依依雨露恩。相戒息波涛，鸣橹送朱轓。
送余刺史宝冈秩满入觐即次留别元韵，七首之三	觉罗四明	计日趋彤庭，天颜应有喜。嘉乃守东宁，下车走狂兕。果断锄稂莠，仁和护荪芷。番民勤力穑，菽粟如水火。东南千里地，宸听歌乐只。
送余刺史宝冈秩满入觐即次留别元韵，七首之四	觉罗四明	尝读月令记，孟秋缮囹圄。三年一空之，仁政群嘉予。汪汪千顷波，湛恩殆如许。达尊遍海陬，津津数德齿。况予托素心，能无感独处。
送余刺史宝冈秩满入觐即次留别元韵，七首之五	觉罗四明	独处追曩昔，会垣曾小住。君自长溪来，每每亲丰度。君旋移三山，士民望风附。继握清漳符，四野溥甘露。迟君向东来，今复看西渡。
送余刺史宝冈秩满入觐即次留别元韵，七首之六	觉罗四明	予虽筮仕久，治术未全谙。惟君早练达，余绪更深湛。剖陈壮词色，倾听似饴甘。月白风清夜，咨诹至再三。自此易分手，擿埴每怀惭。
送余刺史宝冈秩满入觐即次留别元韵，七首之七	觉罗四明	重洋我两度，宣发半盈颠。天恩未一报，忽届无闻年。黾勉修职业，此方稍静便。望君持节来，再布泽绵绵。明春二三月，遮道迓名贤。
登澄台远眺	觉罗四明	登台披素抱，极目惕深衷。鹿耳雄关险，鲲身铁锁崇。汤汤洪浪渺，霭霭白云蒙。报国惭才菲，丹诚竭海东。
过雁门关	觉罗四明	叠巘悬崖藓迹斑，陡然孤峙雁门关。寄言海角南鸿少，何用云峰绝跻攀。
台阳八景	觉罗四明	孤城日暮凝寒，整棹归人影乱。六年还往其间，几见渡头催唤。
台阳八景	觉罗四明	沙岸烟清风定，参差小艇流萤。休哂荷蓑戴笠，恰欣蟹紫醅青。
台阳八景	觉罗四明	盈盈初似横丝，滚滚旋同裂布。春帆取道移来，可有遗余尺素。
台阳八景	觉罗四明	遥峰瑞应金鸡，幽径平铺玉液。周遭石砌重重，那得柴门卧客。
台阳八景	觉罗四明	顾盻扶桑以东，阳乌吐气如虹。海底鲸鲵惕息，群游化日融融。
台阳八景	觉罗四明	水映行云吐碧，山衔晚照描红。搘筇更迟月上，倾倒金樽不空。
台阳八景	觉罗四明	骇浪吼声度竹，高台雨气生寒。莫道天涯寂寞，凭栏是处奇观。
台阳八景	觉罗四明	绕屋千竿掩映，飘空万派汪洋。济川我愧无具，但愿海波不扬。
凤山八景用朱广文韵	觉罗四明	片帆遥挂晓风寒，划破丹溪雪浪宽。高下势凌云鸟路，公洄影倒荻芦滩。烟生隔浦迷兰棹，雾锁长空失鷁翰。六载饱谙尘海味，愿言西渡控归鞍。
凤山八景用朱广文韵	觉罗四明	石秀冈峰木向荣，猱升鹭宿有余清。日临古干苍虬象，风拂新条佩玉声。忆我也曾拖小屐，阿谁尝复识殊名。海航遥指葱茏处，绝胜王维画里行。
凤山八景用朱广文韵	觉罗四明	谁沐秋蟾潋滟生，海边群动息喧声。远停林薄冰壶洁，近浸寰瀛藻镜清。鲸眩钩沉争欲避，鹊逢轮度共为惊。舟人若问桃源路，夜半缘溪千里明。
凤山八景用朱广文韵	觉罗四明	新荷出水古钱同，吐蕊迎秋曲鉴东，芳气半涵斜日净，清标一抹晚霞红。浮沉微裛疏疏雨，掩映轻翻澹澹风。欹影頖宫无限好，何须泛艇涉江中。
凤山八景用朱广文韵	觉罗四明	孟阳佳句写疏棂，刺眼晴霞散作屏。山色照来千仞碧，波光蒸出万重青。轩轩似欲熏鳞翼，冉冉如将炙凤翎。圣治光华朝彩焕，普天群祝万斯龄。
凤山八景用朱广文韵	觉罗四明	蜈蜞岭畔峙灵鳌，极目苍茫激怒涛。万派腾空天共远，四围掀浪岳同高。人疑海若吹龙笛，我笑天吴奏玉璈。勘破升沉多类此，鹭鸥偕予乐陶陶。
凤山八景用朱广文韵	觉罗四明	一峰屏立碧摩空，远峙苍茫返照中。残彩参差同冷烧，余光缥缈逐回风。林泉彻处疑霞罩，岩壑辉时类锦丛。绝胜朝来饶爽气，携筇周顾乐无穷。
凤山八景用朱广文韵	觉罗四明	高张凤翅接天遥，好雨霏微淑景朝。带露沾濡高下陌，随风激荡去来潮。山家药笋肥今日，小阁琴书润此宵。寄语莎庭贤令尹，溥将膏泽慰清寥。
仲春七日朱抚军邀至湖上偶成	觉罗满保	山水清音晚更调，梵宫随处可逍遥。篮舆穿碧闻溪响，雪岸抽黄见柳条。谈笑暂时拋案牍，堤防终日为江潮。舣舟且向孤山去，携取寒香到酒瓢。
韬光	觉罗满保	户外双峰散午晴，江湖分绕越王城。何当留宿山僧榻，破晓来看海日生。
六巡使见示长句却寄，三首之一	觉罗雅尔哈善	愧非磊落青云士，快读缠绵白雪歌。遥想登楼吟眺处，乡心应较月明多。
六巡使见示长句却寄，三首之二	觉罗雅尔哈善	千首诗酬酒一瓶，海波不动远峰青。三台座待归帆速，夜夜开帘望使星。
六巡使见示长句却寄，三首之三	觉罗雅尔哈善	自昔相看气味真，紫薇花放玉堂春。我今飘泊沧江外，风雨联床忆故人。
再答六司谏	觉罗雅尔哈善	思君正咏池塘句，忽接鱼笺笑口开。狂态于今犹未减，素心依旧不须猜。采风已有诗千首，遣兴何妨酒百杯。同在天涯怀凤阙，几时联辔入燕台。
到妈宫新城	许宏	书剑飘零日色低，妈宫风景对如迷。空蒙渔艇争波泛，料峭人家倚岸栖。岁月推移芳草歇，烟花冷落白鸠啼。归来指引边城路，满地荒墟半蒺藜。
到观音亭	许宏	梵宇经楼面吼门，红城西屿络包分。映阶昙影临风舞，绕洞潮音坐月闻。钟响万家惊夜梦，舟凌千顷渡慈云。浮萍孤客登仙界，应净凡心一念纷。
新城	许宏	高筑坚城壁垒开，海门横亘锁阳台。三军金鼓临江震，万舳旌旗卷前回。雉堞霜寒留月苦，妖氛胆落久心灰。于今屈指安澜日，深荷百年圣泽培。
红毛城	许宏	国高城巨镇留，百年兵燹变平畴。沙场自昔夸驰马，雉堞于今见牧牛。月映颓垣孤岛静，烟锁残垒大江浮。堪怜蓬户空啼鸟，一带寒壕夕照秋。
秋夕旅怀	许宏	溶溶月色寂临除，一盏寒灯半榻余。南浦幽闲花睡尽，西风萧瑟雁来初。长年乡思逢秋乱，此夜羁情对影疏。冷酒盈樽难独酌，徘徊窗外数星虚。
昭忠祠	许廷仑	红墙一角夕阳斜，古木森森栖暮鸦。行人动魄下马拜，断云坠落天之涯。赤嵌城外涛飞雪，风惨潮悲声凄绝。白水还如曩日心，碧山已变何年血。在昔生祠祀功臣，功臣不朽千万春。庸庸那得共庙食，老死牖下犹灰尘。奋袂一呼衽金革，尺寸皆能勒竹帛。身没王事投汨罗，招魂欲唱灵均歌。崇祠并建妥以侑，雕甍金碧瞻巍峨。能使顽廉懦者立，教忠可以海不波。呜乎，教忠可以海不波，棱棱正气扶山河。
保生帝	许廷仑	保生帝，不医国，当医民。功德在民宜为神。喧腾五月龙舟开，海上王拜帝君来。帝颜微笑送王归，五色香花夹路飞。霓旌风马不得见，袂云汗雨空霏霏。归来倾箧坐叹息，斗储忽罄虚朝食。巳拋绫锦劳歌喉，又典衣衫换旗色。清时乐事人所为，浇风靡俗神不知，神不知，降祥降殃天无私。
鲲身王	许廷仑	落花如尘香不歇，紫箫吹急夕阳没。灵旗似复小徘徊，解缆风微讫不发。碧波涵镜逼人清，照见轻妆水底月。龙宫百宝纵光怪，洛水明璫汉皋佩。淫佚民心有识伤，升平余事无人缋。神来漠漠云无心，神去滔滔空水深。士女杂沓举国狂，年年迎送鲲身王。
罗汉脚	许廷仑	罗汉脚，不为商贾不耕作，小者游惰大饮博。游手好闲勿事事，酗酒搏击群狺狺。果尔擒至即扑死，一时风俗为之驯。作法于严弊难止，作法于宽复何恃。藉以负戈祋，驱以就耒耜，不然百人坐食一人耕，鸠化为鹰橘为枳。刑法重，恩德深。金刚目，菩萨心。
伽蓝头	许廷仑	伽蓝头，尔何不生庄严香界，忉利梵天，雪山之顶，鹫岭之巅。亲见世尊定后禅，木樨花发共馥郁。菩提树影同连蜷。伽蓝头，来何由，得非仙风吹实落炎州，坐使交梨火枣忽无色，瑶草琪花皆生愁，色香味，无与俦，伽蓝头。
纨扇五律	许廷仑	入手团团好，冰纨却暑氛。衣香风满座，鬓影月遮云。读画怀秦女，吟诗悟汉君。莫教轻扑蝶，销损縠罗文。
蒲扇	许廷仑	颇有书生味，编蒲手自拈。招风来习习，遮雨滴纤纤。柏子松花共，荷香竹影兼。偶然挥扇坐，不觉似陶潜。
鱼唇	许廷仑	海物虽惟错，烹鱼共爱唇。吞钩前日屡，送酒此时频。巨口应争羡，丰颐倍可珍。不须耽丙尾，一种味偏新。
戒鸦片歌	许廷仑	游戏习所移，因循过已积。上智不如愚，请歌三可惜。鸩毒日以深，脂膏日以竭。金钱易粪土，耗用亦可惜。误学韦苏州，晏起日已夕。一月得几日，分阴亦可惜。揠苗伤苗根，泄水涸水脉。匆匆百年间，此身亦可惜。
蛛网	许廷壁	寂寞无人处，蜘蛛结网多。琴床尘未净，镜匣恨难磨。吐讶蚕为茧，张疑雀可罗。年年瓜果节，乞巧问星娥。
萤灯	许廷壁	雨打风吹急，荧荧未减辉。纱囊真可贮，罗扇不须挥。池上随波动，花间照客归。终含丹一点，光采莫嫌微。
白鱼得蟫字七排	许廷壁	披蒲恰傍文澜阔，汲绠将穷学海深。丹鸟有时资照映，白鱼于此任浮沉。羽陵几度潜踪入，脉望三生慧业寻。独向词源矜吐纳，惯从经穴恣贪侵。分明吞墨同乌鰂，彷佛衔书效赤禽。咀味却耽蝌蚪简，知音应托鞠通琴。十年食古终须化，一字填胸便不禁。乞得芸香堪辟汝，那愁为蠹更为蟫。
白鸟得蚊字	许廷壁	元驹曾号蚁，白鸟亦称蚊。种本从鷏出，名还与鹭分。蝇头同取象，豹脚独成文。异论思巢睫，残碑记露筋。负山真有力，列市竞为群。雨陨常千点，雷轰忽一军。乍疑歌翯翯，讵意睹棼棼。除恶由来尽，何防毒草熏。
听涛歌	许建勋	天风吹起瀛海秋，银涛万丈掀山邱。大壑沸腾望不极，但闻空际鸣飕飀。初疑怒猊抉石走，又如渴骥奔泉遒。旅客惊闻消壮志，羁人骇听生乡愁。安得狂澜挽既倒，射潮争说钱王鏐。鼙鼓动地雷雨作，素车白马龙伯游。俄焉月上群籁息，一镜空明万里流。
纸扇	许建勋	十幅琅玕纸，裁为折叠新。无心求宋楷，有骨采湘筠。仍合挥毫用，偏宜入袖珍。卷藏吾不悔，谁畅惠风频。
羽扇	许建勋	一羽何轻重，云霄万古神。顾荣今不见，诸葛彼何人。海鹤知难睹，冥鸿那得亲。寥寥陈迹在，愁染庾公尘。
拟郭景纯游仙诗五古，三首之一	许式金	富贵浮云视，高歌步蓬瀛。朝种瓜五色，夕餐芝九茎。山深足栖息，采药求长生。王乔云中舄，子晋岭上笙。清泉煮白石，凌虚上玉京。抗志出尘表，何为恋干旌。
拟郭景纯游仙诗五古，三首之二	许式金	匡庐与天台，中多隐逸叟。日月明轩窗，烟霞带户牖。杳无人迹到，名姓知谁某。得毋老与庄，列真自古有。振衣千仞冈，天外任昂首。仙骨本珊珊，羽化诚非偶。潜修志倘坚，乔松皆我友。
拟郭景纯游仙诗五古，三首之三	许式金	青鸾集珠树，合鸣清且幽。紫藤绕古柏，夭娇如蟠蚪。岩栖有高士，濯足临清流。偶然发长啸，万壑松风秋。白鹤来云中，招我阆苑游。褰衣揖黄石，挹袖从浮邱。沧桑无今古，日月常悠悠。
贺陈握卿梅月举第四子	许玉章	尊酒谈心未几时，花砖四出长青枝。要知异日夸题字，请看今朝跃洗池。三世诗书真不负，一门清白待能为。殊非斥鷃寻常品，鹏翼摩天云外垂。
和韵林鹤山秋兴，五首之一	许超英	一年容易又秋风，物换星移大海东。云水苍茫惊去燕，关山迢递感征鸿。杜陵有兴诗怀壮，欧子闻声赋手工。梧叶满阶谁扫尽，明朝还欲课儿童。
和韵林鹤山秋兴，五首之二	许超英	日月催人鬓欲蓬，一年容易又秋风。西归鹭屿囊羞涩，北上燕京路未通。羽檄交驰青海外，烽烟叠起大江东。鱼书珍重何由达，徒倚门闾望不穷。
和韵林鹤山秋兴，五首之三	许超英	烟消雾敛净遥空，籁韵萧萧隔院通。百代光阴如过客，一年容易又秋风。青灯影淡寒孤枕，红蓼花疏老半欉。夜色凄然凉如水，流萤数点出墙东。
和韵林鹤山秋兴，五首之四	许超英	独坐危楼怒气冲，墙阴唧唧听鸣虫。天高月小宽青眼，木落山空静素衷。尽日盘桓无别事，一年容易又秋风。满腔乡思知谁是，半属莼鲈况味中。
和韵林鹤山秋兴，五首之五	许超英	飞鸣直上碧云中，目送飞鸿思不穷。蹑屐登山怀谢傅，脱巾洒酒羡陶公。疏砧响彻三更月，微雨凉生百尺桐。梦里还家家万里，一年容易又秋风。
风竹七绝	许青麟	戛玉寒生五夜秋，晚来风过响飕飀。自然天籁宫商叶，何必伶伦截管求。
两竹	许青麟	潇湘一枕梦初圆，千个团栾濯碧涟。且待新晴凉月出，携琴试与和流泉。
敬摹亚圣像立石台郡学宫诗以记之	许青麟	巍巍圣德，孰与比隆。知言有素，浩气常充。战国邪说，莫知所终。辟之距之，不愧禹功。乃审厥像，勒石鸠工。尊为圣配，奉诸学宫。其容作肃，惟貌则恭。蓬瀛瞻仰，多士尊崇。而今而后，吾道已东。
安平望海歌	许青麟	孤岛潜连赤嵌中，洪涛万顷归艨艟。南望鲲身路杳杳，北看鹿耳波瀜瀜。楼台缥缈成蜃气，鱼龙出没翻蛟宫。远屿晴时如一粟，紫澜生处回长风。荡胸始觉云梦小，放眼方知天地空。大壑苍茫望未了，日脚插入秋波红。曾经沧海难为水，况极蓬瀛东复东。
雨衣	许青麟	碧油制就腻罗纨，冒雨行来蔽体宽。兼采棕榈消暑湿，也偕襏襫御春寒。蒙蒙丝散分如织，点点珠跳泻即干。最好天晴横翠桁，绿蓑影外一渔竿。
雨笠	许青麟	轻轻不畏风吹面，点点须防雨打头。名异云冠精结构，形殊雪帽密绸缪。惯遮樵子来荒径，好护渔翁上钓舟。记否彼都缁撮咏，夫须妙制礼从周。
雨屐	许青麟	好踏长桥与短桥，一双高着雨潇潇。黏来红杏痕犹湿，印遍青苔晕未消。谢傅功忙欲折，阮孚有癖喜相邀。几回乘兴寻良友，不畏污泥十里遥。
琅峤潮声	谢其仁	琅峤壁立海云生，山尽东南水一鸣。沙马时闻金铁响，仙人常听雨雷声。乘潮舟楫安无恙，息浪鱼龙卧不惊。极目汪洋环岛屿，苍洲天外忆蓬瀛。
冈山树色	谢其仁	耸翠层峦峙海东，青山奇胜画图同。千岩缭绕低枝雾，万壑参差古木风。阴覆砺房迷断壁，色幽橘树蔼晴空。高人谩说樵薪事，石径荒凉野草芃。
淡溪秋月	谢其仁	荡漾深溪一镜生，天光霞彩共分明。琼楼泻影含波净，金阙流辉浴水莹。逐浪锦麟吞月色，宿沙鸥鸟惊秋声。渊渊参透真消息，莫负当前景物清。
球屿晓霞	谢其仁	东洋砥柱号琉球，成绮朝霞灿小洲。光照赤山祥气蔚，红蒸丹港锦文浮。扶桑日出含精射，沧海云生擘絮收。熳烂烟波缥缈际，澄台占史一迎眸。
台阳八景	谢家树	铁砂如鹿耳，有角暗回环。捩舵之元入，悬标曲折湾。掉头挥扇去，衔尾摆帘还。天险舟人戒，台疆第一关。
台阳八景	谢家树	君见鲲鱼否，如何幻作沙。星精浮落窟，水族聚岩洼。濊濊罛齐下，团团港半遮。从来夸海错，利薮润千家。
台阳八景	谢家树	牛皮今剥落，尚有赤嵌楼。狡狯成何用，沧桑不自由。拦风窝曲室，蔽日冷雕甃。残照荒荒意，凄凉动客愁。
台阳八景	谢家树	澎山非一状，独立纪金鸡。斗浪冲凹吼，迎潮拍窍啼。映霞扬彩羽，倒日落丹梯。看尽重洋客，昂头欲指迷。
台阳八景	谢家树	潭中天倒挂，况值月新浮。净色千寻练，澄痕一片秋。心空人自朗，影落鸟生愁。恍惚昆明意，天然现女牛。
台阳八景	谢家树	雁来迷绝塞，雁去昼新关。檨雨年年冷，桐烟片片闲。林藏鸡爪啸，草猎鹿皮斑。圣化羁縻地，苍茫四眺间。
台阳八景	谢家树	上沃三春润，洋宽一望迷。风驯芳草浪，雨酿落花泥。司饁童携筥，忘机鸟集犁。西成先可庆，不辨地高低。
台阳八景	谢家树	夭矫成旗尾，此山遂得名。秋高肥走兽，地旷骋番兵。长镖夸上杀，劲弩斗先声。武事蛮獠晓，知几戒守营。
赤嵌楼，二首之一	谢家树	岛上作城墈作楼，钻营兔窟几经秋。当年早造天朝福，特辟蚕丛比蜀牛。
赤嵌楼，二首之二	谢家树	荡荡漆城事可嗤，糖糜合筑欲何为。谁知鹿耳骑鲸客，梦入楼头月落时。
黑水沟	谢家树	由来黑水出梁州，大海无端划此沟。可是三危分旧派，胡为一道独中流。巨鳌折足元黄混，角燕扬鳃日月幽。万斛尘心都荡尽，蓬莱咫尺浪飕飕。
泮水荷香	谢正华	海国多奇卉，莲开待腊霜。池塘初梦草，菡萏已成房。藕带芹泥绿，叶翻泮水香。地灵佳气萃，浓艳岂寻常。
理发	谢采蘩	镜里乌丝两鬓堆，一梳万缕便齐开。问侬底事松如许，曾浸三宵海水来。
台湾竹枝词，三十一首之一	谢金銮	兴观群怨总情移，溱洧淫哇亦系思。底事删篇余十五，蛮风曾不入声诗。
台湾竹枝词，三十一首之二	谢金銮	轻飙二八水无波，南汕潮来北汕过。携酒安平呼晚渡，一桅斜日蜑船歌。
台湾竹枝词，三十一首之三	谢金銮	水仙宫外近黄昏，迤北斜看第几鲲。潮信来特沙卤白，乱星渔火簇城门。
台湾竹枝词，三十一首之四	谢金銮	里差经纬问周髀，合朔哉生有异宜。廿八宵中明月影，弯弯初二见蛾眉。
台湾竹枝词，三十一首之五	谢金銮	封家来去总无因，五两频烦问水滨。暑月看人帆势好，西风吹上七鲲身。
台湾竹枝词，三十一首之六	谢金銮	马迹牛洼辙路交，草场墟市数衡茅。分明一带邳州道，杨柳年来换竹苞。
台湾竹枝词，三十一首之七	谢金銮	轧轧车声搅梦残，高城晓色迫人寒。朦胧客枕曾惊记，五月呼驴出泰安。
台湾竹枝词，三十一首之八	谢金銮	泉漳一苇便行舟，客侣汀州及广州。聚水浮萍原是絮，浪花身世竟悠悠。
台湾竹枝词，三十一首之九	谢金銮	指甲花香压髻鬖，蛮娘情语夜喃喃。泥人梦里含鸡舌，一碗槟榔出枕函。
台湾竹枝词，三十一首之十	谢金銮	妹家门倚绿珊瑚，毒汁沾人合烂肤。愁说郎来行径熟，丫斜卷口月模糊。
台湾竹枝词，三十一首之十一	谢金銮	红灯罩壁掠宫鸦，一寸香藤浣齿牙。帘影沉沉人未至，二更呼买市头花。
台湾竹枝词，三十一首之十二	谢金銮	叠雪霏霏透体凉，轻衫团扇坠珠香。儿家夫婿怜温软，乱剪春纱含裤裆。
台湾竹枝词，三十一首之十三	谢金銮	木棉宜种海边多，可奈纤纤素手何。姊妹频年刀剪样，教侬红肉映轻罗。
台湾竹枝词，三十一首之十四	谢金銮	金钱花发为郎攀，落尽金钱郎未还。不敢语郎乡士事，瘴云遮断望夫山。
台湾竹枝词，三十一首之十五	谢金銮	腥红苦李出林迟，钗朵盘兼小荔支。番蒜摘残龙眼熟，满街斜日卖黄藜。
台湾竹枝词，三十一首之十六	谢金銮	午盘堆遍地波罗，粒粒鸡心已破窠。凤尾萧疏纤子落，一肩绿箬倩蛮婆。
台湾竹枝词，三十一首之十七	谢金銮	豆荚花开落地生，铜缸膏火万家明。黠灰犹作春畦粪，广注周官土化名。
台湾竹枝词，三十一首之十八	谢金銮	萧萧蔗尾起秋声，万灶甜浆煮作饧。枯槁莫嫌同嚼蜡，一春薪炭彻秋晴。
台湾竹枝词，三十一首之十九	谢金銮	港口船回海气腥，参差鱼族有奇形。团头缩项浑难识，欲补人间五雅经。
台湾竹枝词，三十一首之二十	谢金銮	风味初尝到竹蛏，江瑶应与共功名。豆芽琐琐徒纤薄，菉笋开厨试蚌羹。
台湾竹枝词，三十一首之二十一	谢金銮	日日香泥点竹扉，一双燕子避人飞。村寮亦有评花处，自荷春锄种紫薇。
台湾竹枝词，三十一首之二十二	谢金銮	南郊东转路丫叉，斜日缘成到法华。暂得托身无上地，小西天外见昙花。
台湾竹枝词，三十一首之二十三	谢金銮	深树丛篁踞石床，竹溪寺后午阴凉。山风响动祇园木，恰落高林檨子黄。
台湾竹枝词，三十一首之二十四	谢金銮	不事耘锄乱插田，条条溪涧自成川。水云六月鱼鳞雨，斗米何曾值百钱。
台湾竹枝词，三十一首之二十五	谢金銮	东头地与士番联，处处膏腴未垦阡。日霁遥岑堪眺望，千章材木翠连天。
台湾竹枝词，三十一首之二十六	谢金銮	寰中更自有仙洲，多恐蹉跎未肯求。欲向阳光寻福地，鸡笼山转海东头。
台湾竹枝词，三十一首之二十七	谢金銮	圣人谋庶先筹富，此地全须用教先。礼义分明廉耻重，海邦仓廪本天然。
台湾竹枝词，三十一首之二十八	谢金銮	频年海上寇张弧，香老芝龙总未诛。辛苦东宁贤太守，自捐资斧伐萑苻。
台湾竹枝词，三十一首之二十九	谢金銮	呱呱赤子勃溪啼，求牧今难与古齐。何处红灯书县宰，春风弦管五条街。
台湾竹枝词，三十一首之三十	谢金銮	蹉跌游戎血战情，郎官念念为苍生。何妨塞却狼机口，垒土新来变铁城。
台湾竹枝词，三十一首之三十一	谢金銮	木城百雉海东隅，危难方知伟丈夫。恶耗翻成名节在，万金为汝市头颅。
赤嵌荔支词，四首之一	谢金銮	晚凉树树落晴岚，满郭山光海气含。草履葛衫葵叶扇，为寻荔子过城南。
赤嵌荔支词，四首之二	谢金銮	半熟含青市百枚，名园高树曲城隈。山翁呜咽言情事，曾见黄巢劫火灰。
赤嵌荔支词，四首之三	谢金銮	厦瓤细核竹丝笼，摘得钗头颗几丛。谁与端明摹拓本，一编添谱海东红。
赤嵌荔支词，四首之四	谢金銮	红罗仙子下瑶台，斋馆春风席上回。便与赤嵌书地产，此行端为荔支来。
檨，二首之一	谢金銮	篾络筠篮到处攒，黄金青玉乱堆盘。陂塘夏税争鱼市，园圃秋租补橘官。投老风情甘润滑，少年趣味太辛酸。儿家一碗蓬莱酱，待与神仙下箸餐。
檨，二首之二	谢金銮	呼名谬与蒜同科，吮蜜含浆到口和。锦字旧从翻夹漈，金刀今见剖如何。凉天晓市争坡早，斜日高林坠果多。不与长卿忧渴病，碧盂常并地波罗。
郑六亭先生同游法华寺	谢金銮	避炎无计作逃奔，日日邀人款寺门。世事竟须从佛化，古人幸得到今论。断虹残雨南湖院，粥鼓茶香梦蝶园。赖有郑虔歌当泣，灯前霁月上修垣。
鲫鱼潭有作，二首之一	谢金銮	层城晓出度岩扃，喜见潭光照眼青。烟树人家湖上店，沙洲官澳渡边亭。山从乌顶分东郡，水到鲲身达北溟。但说鲫鱼鳞甲薄，一天风雨是龙灵。
鲫鱼潭有作，二首之二	谢金銮	形役劳劳总未休，此心空有买山求。鸱夷湖外思浮宅，钴鉧潭西赋小邱。蛮女紫菱归棹晚，溪翁红鲫放笭秋。淳风如此真堪乐，不悔他乡汗漫游。
塭岸桥	谢金銮	浦溆溪洲好寄桡，诸罗旧县路迢迢。稻花香里湖菱熟，梦过扬州一半桥。
五妃墓	谢金銮	厓山一块肉无存，荒陇萧萧古墓昏。水国有魂追帝子，交衢无计脱王孙。秋风乱冢红夷塞，落日寒潮赤嵌门。留得东南残碣在，故宫花草向谁论。
雷阳遗事，二首之一	谢金銮	行李萧萧担一肩，有人踪迹似前贤。倩渠摹得云林笔，一幅溪藤淡墨传。
雷阳遗事，二首之二	谢金銮	匹马孤栖最可怜，瘴云漠漠海连天。微闻父老咨嗟语，此事蹉跎百廿年。
纪捷，四首之一	谢金銮	太守将西渡，其言未必真。天聪明绝域，海国赖斯人。隐慑无形患，初回有脚春。瀛壖百万口，造物岂非仁。
纪捷，四首之二	谢金銮	昔日王巢贼，频年赤嵌城。竹围坚似铁，壮士喜为兵。马首唯予望，牛皮不战平。至今杨大眼，南北有威名。
纪捷，四首之三	谢金銮	东转鸡笼外，其名蛤仔难。蚕丛惊地裂，蛇瘴逼天寒。蛮獠春旗出，儿童竹马看。昆仑三鼓夺，未似此行欢。
纪捷，四首之四	谢金銮	羽檄传天外，须臾离海东。旧棠依召伯，新稻赋张公。天意无私覆，边防有异功。谁将军国事，为达帝王聪。
巡社纪事	谭垣	振策向平埔，已过茄藤港。瞥见小琉球，瀛海遥相望。番社辟南隅，放索乃保障。编竹起连廒，仓庚数千量。边海土虽瘠，近山地仍旷。佥称归化后，我皇恩浩荡。番赋既全蠲，番丁不加饷。更以所蠲租，一半给番养。老者亦已耋，少者日以壮。共依覆帱中，尊亲永无忘。我职司拊循，谘诹颇谐畅。暇日仍来此，勿使耕耘妨。
巡城口占	赖时辉	矢尽粮空日，军心夜数惊。秋深宵柝冷，残月照孤城。万生终自溃，人力胜天工。戴贼挥螳臂，坚城未许攻。
潮春攻城解围志感，三首之一	赖时辉	潮春倡乱肆披猖，欲夺诸罗贼焰张。三载环攻围屡解，一心防御锐难当。成城众志金汤固，破敌群情铁石强。团练义民殊死战，不愁矢尽与无粮。
潮春攻城解围志感，三首之二	赖时辉	郡城咫尺若天涯，兵薄援稀敌似豺。不寐何愁宵有警，断炊遑恤灶无柴。和糠核饼充枵腹，遇难军官死满街。我励义民心勿馁，果然围解庆和谐。
潮春攻城解围志感，三首之三	赖时辉	义勇堪嘉锡县名，自前众志已成城。连攻不落惟斯邑，屡困能通赖众擎。更有褒忠乡媲美，尽多赏恤泽荣膺。重重浩劫疲奔命，谱入新诗老泪横。
凤邑大昆麓庄内福德祠前一带基地被庄众侵占百余年耕作菜园开池筑厕嘉庆乙亥（1815）陈君廷瑜首唱捐赀劝解庄人为之清出众皆悦之	赖河光	开疆乐土百余年，秽恶何堪渎庙前。欲壮神光三尺地，更增物色一番鲜。堂开净域英灵普，社有馨香福泽绵。幸得成裘将腋集，庶几乡曲荷安全。
凤邑傀儡山脚有溪曰排律其水甚大长流不绝原水路从北而出外溪突于嘉庆乙亥（1815）年溪门大塌水势直冲各处田园几变沧海大昆麓陈君廷瑜庄业也适瑜到即倡捐金赀劝勉番仔仑北旗尾埔头三庄业主均同捐金令佃人累石筑堤阔一丈余长五六丈于是各处田园无致被水冲陷亦全无派累佃农分毫故庄人喜之而作此诗	赖纯光	为障狂澜累石头，保全庐井免横流。和虞叠载怀襄患，且庆丰年黍稻谋。不是捐金资倡始，安能决水易田畴。他时结伴坚堤上，须把苏公姓字留。
跋和斋陈先生甲戌年来庄截筒焚字	赖纬光	制字成书上圣模，千金价值重于珠。挥毫自足垂为法，着楮何堪视若无。敬惜遗文期洁净，虔焚往迹戒沾污。和斋设立圆筒制，灰烬终教贝阙输。
赋呈李制府，三首之一	赵翼	忽随使节别江村，为扫闽南瘴雾昏。朝依重臣威海国，我惭高士入军门。笔无草檄新才思，刀有征蛮旧血痕。莫笑挂冠翻入幕，报师恩即报君恩。
赋呈李制府，三首之二	赵翼	沧波一岛起蚍蜉，牵动东征万斛舟。盗薮故多陈吊眼，军谘何藉贾长头。扬帆风信催犀甲，传箭威声压蜃楼。谁道书生无胆力，也思摇笔杀狂酋。
赋呈李制府，三首之三	赵翼	忍坚却聘卧江皋，知己生平不易遭。万里寒喧怀袖字，八驺临访驻郊旄。尚惭老秃难磨盾，敢说英雄在捉刀。凭仗临淮平贼早，归程要踏武夷高。
十载	赵翼	十载江湖稳钓舟，忽参戎幕佐军筹。人疑白首何轻出，我为青山未遍游。野店客魂鸡腷膊，殊方蛮语鸟軥輈。凭添一卷闽南草，翠壁题名处处留。
海上望台湾	赵翼	极目苍茫浪接天，中藏掌大一山川。当年曾比田横岛，今日重烦杨仆船。飓力吼来风有母，妖氛扫去水无仙。临流远想熊津督，曾破周留定海埏。
吊汤纬堂殉难凤山，二首之一	赵翼	一官海外正班春，伏莽无端起劫尘。绝徼岩疆城守责，名场词客阵亡身。民皆相率登陴哭，贼亦群惊按剑瞋。定有他年栾社祭，传芭曲里送迎神。
吊汤纬堂殉难凤山，二首之二	赵翼	讼堂闲处富吟笺，不以才传以节传。宦远似飘罗剎国，魂妇好附贾胡船。生前诗有题襟集，身后家无负郭田。漫读孝经堪退贼，可怜儿死父尸边。
海上	赵翼	极目苍茫水接空，兵氛遥指海天东。人油作炬燃宵黑，鱼眼如星射浪红。炎徼无村非瘴疠，战场有鬼是英雄。纷纷伏莽何时定，翘望征南矍铄翁。
诸罗守城歌	赵翼	诸罗城，万贼攻，士民坚守齐效忠。邑小无城祗篱落，众志相结成垣墉。浸寻百日贼益讧，环数十里如蚁蜂。援师三番不得进，山头连夕惟传烽。是时矛戟修罗宫，阵为天魔车吕公。吼声轰雷震遥岳，嘘气滃雾迷高穹。孤军力支重围中，草根树皮枯肠充。翾飞鸟雀不敢下，恐被罗取为朝饔。裹疮忍饥犹折冲，壮胆宁烦蜜翁翁。百步以外不遥拒，待其十步方交锋。一炮打成血胡同，尺腿寸臂飞满空。戈头日落更夜战，万枝炬火连天红。何当范羌拔耿恭，赴援舰已排黄龙。会有长风起西北，扬帆直达沧溟东。
拟杜甫诸将，五首之一	赵翼	炎海冥冥瘴未收，赤嵌城畔又经秋。闺人梦去飘罗剎，野鬼魂归哭髑髅。百道舳舻催转粟，连营刁斗警传筹。排灯闲看平台记，七日功成想故侯。
拟杜甫诸将，五首之二	赵翼	绝岛桑麻久太平，侨居人总买田耕。但存清吏埋羹节，那有奸民歃血盟。谐价苞苴官判牍，曼声丝肉妓传觥。酿成一片涂膏地，太息凭谁问主名。
拟杜甫诸将，五首之三	赵翼	提兵鹭岛发峨舸，家世通侯镇海波。韬略可施何太缓，萑苻初起本无多。悬军翻虑为猿鹤，列阵徒闻仿鹳鹅。自是军谋要持重，几时奏听凯旋歌。
拟杜甫诸将，五首之四	赵翼	易将应看贼首函，到营又似勒枚衔。翻疑充国屯田守，岂有辛毗仗节监。卧甲征夫听夜柝，捣砧思妇寄秋衫。祭风台畔樯乌转，枉费催开海舶帆。
拟杜甫诸将，五首之五	赵翼	众志成城百战场，直同疏勒守危疆。登陴慷慨三通鼓，搏贼创残半段枪。甲铠煮来聊作食，蜡丸书罢不成章。阿谁遣送吹箎妪，吹散重围万堵墙。
飓风歌	赵翼	昔闻海风飓最大，我今遇之鹭门廨。谁将噫气闭土囊，一喷咽喉不可扼。隆隆万鼓排阵来，群木尽作低头拜。郁怒似有块磊填，愤盈直觉虚空隘。鬼魔掀动天摆摩，虎豹吼裂山破坏。立脚虽稳尚愁倒，对面相呼只如聩。可怜鹳鹊也不飞，恐被羾出青天外。是时习流千战棹，眼望赤嵌不得到。恨煞海神亦小人，借势作威逞凶暴。涌浪上薄浮空云，溅沫横轰发机炮。尽排鷁首椓杙牢，犹自终宵惊簸掉。风名飓母应雌风，胡为更比雄风雄。想从少女封姨后，老作阴怪多神通。多神通，何不吹转帆向东，不然更到海水竭，平步可达扶桑红。吾当绿章上笺奏，俾尔配食天妃宫。
再拟老杜诸将，五首之一	赵翼	绝檄兵戈未凯旋，将坛别筑选亲贤。龙骧飞渡无停晷，骠骑承恩正少年。过海地非头痛国，翘关人有肉飞仙。先声早落么么胆，神策军来一抵千。
再拟老杜诸将，五首之二	赵翼	援师连夕解诸罗，五月重围久枕戈。万死虫沙今更活，一城雀鼠已无多。樵苏渐出炊原树，胔胳新移葬野莎。回首无须更思痛，国恩深处比沧波。
再拟老杜诸将，五首之三	赵翼	移兵直捣穴巢偏，旅拒犹思喘息延。伏不斗曾遭贼侮，杨难当岂畏城坚。盗魁窜后跟重茧，鬼妾俘来发两鬈。有路可追终就缚，世间岂有焰摩天。
再拟老杜诸将，五首之四	赵翼	经年万帐拥貔貅，何事今纔破竹收。也是灾民应暴骨，从来上客在焦头。勒铭鹿耳红毛屿，洗甲鲲身碧澥流。太息熊津老都督，胡为不自取封侯。
再拟老杜诸将，五首之五	赵翼	西南北已武功皆，何意东溟起瘴霾。戎索疆纔恢玉垒，职方地肯弃珠厓。兵收裨海蓬瀛岛，星贯穹霄毕昴街。从此万方清晏奏，岂徒韩笔纪平淮。
军事将蒇余归有日矣诗以志喜，四首之一	赵翼	久作华阳陶隐居，岂期老出治军书。廉颇已自三遗矢，冯妇何堪再下车。乡梦迢迢千里外，尘踪碌碌一年余。稍欣奏凯期将近，计日归寻旧草庐。
军事将蒇余归有日矣诗以志喜，四首之二	赵翼	无端伏莽报兴戎，一片虫沙小劫中。作贼岂闻头到白，驱民已遍血流红。时平吏醉笙歌月，事起兵寒草木风。至此始知龚渤海，卖刀买犊是奇功。
军事将蒇余归有日矣诗以志喜，四首之三	赵翼	也是尘劳债未偿，为酬知己一番忙。卿曾经事韩文约，我决不为陈自强。幕下使材论履屐，灯前握算调刍粮。尚凭门馆恩私地，兼报当年食太仓。
军事将蒇余归有日矣诗以志喜，四首之四	赵翼	本为游山附羽翰，久留军府最无端。肯从殷铁还干禄，翻似刘绵尚恋官。万斛楼船兵渡海，两甄浮鼓将登坛。天教倦客归朝速，一战先闻定百蛮。
军中擒逆首林爽文槛送过泉纪事	赵翼	木笼装囚语啾唧，兵卫簇成片云黑。不须露布曳长缣，夹道争看海东贼。海东贼本一细民，岂读兵书习部勒。结交无赖匿亡命，官索逋逃竟不得。半夜无端啸廷戈，杀吏攻城血流赤。是时鼎沸虽披猖，猝起犹堪灭朝食。后先航海诸宿将，持重养威示不测。隔海调兵动几旬，兵添一万贼添亿。孤城遂困重围中，糠籺俱空煮履革。三番赴救阵未开，两路继援涂又塞。倘非庙算决大举，绝岛妖氛几时熄。即今就缚入槛车，不过圈牢一豚腯。若论经岁军赀费，千两黄金一两骨。时清岂许伏莽滋，事缓几成燎原欻。一鼷乃须千钧弩，此事谁当任其罚。
台湾俘囚络绎械送内地再作凯歌	赵翼	海风恬，海波阔，帆樯络绎执俘归，口目睢呿贼犹活。初疑海外人，琵琶之腿碌碡身。齿可嚼铁碎，手能舒钩伸。谁知入搜獮，狺狺一群犬。吴歪头，陈吊眼，尔勇伊何面徒腼。当时若早勤搜爬，咀尔不摇牙，踢尔不用靴。胡为养成洛妪肚，大于宋公鼓。择音不作铤走鹿，攫肉翻成饥噬虎。易帅添兵始就擒，已费庙谟遣龙武。呜呼，一鸡何用牛刀割，不是牛刀割不得。朝端应有黑头公，世上乃无白头贼。
澎湖秋兴	辛齐光	错落澎山翠影收，天然屹峙镇中流。晓来蜃气侵人冷，夜半涛声入耳愁。岛屿潆洄穷水际，帆樯浩荡挂云头。登临极目沧波外，疑是洞庭一色秋。
渡乌龙江	郁永河	浩荡江波日夜流，遥看五虎瞰山头。海门一望三千里，只有罗星一塔浮。
度相思岭	郁永河	闽中七载作劳人，六染相思岭上尘。独有苍苍双鬓色，经过一度一回新。
晓行	郁永河	山色晓逾洁，溪声静自流。人言隔陇阪，犬吠出村陬。细雨沾衣湿，轻寒动客愁。白云真可羡，舒卷在峰头。
老榕	郁永河	榕阴垂一亩，斤斧慨无施。臃肿多骈干，虫连蜷尽附枝。风霜经饱历，岁月自荣滋。相见长如此，曾无凋落时。
行莆阳道中	郁永河	晓起篮舆逐队行，今朝差喜得春晴。翻畦早麦初成穗，遶径寒流自有声。陇阪云移青嶂合，郊原风蹴绿波平。年来已识躬耕乐，何事劳劳又远征。
观提督铁骑	郁永河	百里金戈竞路斜，纷纷铁骑乱如麻。无端呫哔咿唔者，也曳蓝袍候使车。
游万石岩	郁永河	何年月黑风狂夜，吹落山含岈覆一溪。诗里未经摩诘画，袖中难倩米颠携。云流石罅疑天近，瀑溅衣裙识洞低。盘礡不知春日永，欲寻归路几番迷。
游虎溪岩	郁永河	绝顶多奇石，巑岏聚一丛。悬崖临巨壑，叠嶂吼长风。屐折危栏转，筇支曲磴通。扶桑遥在望，落日晚潮红。
舟中夜坐	郁永河	东望扶桑好问津，珠宫璇室俯为邻。波涛静息鱼龙夜，参斗横陈海宇春。似向遥天飘一叶，还从明镜渡纤尘。闲吟抱膝樯乌下，薄露泠然已湿茵。
台湾竹枝词【台海竹枝词】，十二首之一	郁永河	铁板沙连到七鲲，鲲身激浪海天昏。任教巨舶难轻犯，天险生成鹿耳门。
台湾竹枝词【台海竹枝词】，十二首之二	郁永河	雪浪排空小艇横，红毛城势独峥嵘。渡头更上牛车坐，日暮还过赤嵌城。
台湾竹枝词【台海竹枝词】，十二首之三	郁永河	编竹为垣取次增，衙斋清暇冷如冰。风声撼醒三更梦，帐底斜穿远浦灯。
台湾竹枝词【台海竹枝词】，十二首之四	郁永河	耳畔时闻轧轧声，牛车乘月夜中行。梦回几度疑吹角，更有床头蝘蜓鸣。
台湾竹枝词【台海竹枝词】，十二首之五	郁永河	蔗田万顷碧萋萋，一望茏葱路欲迷。捆载都来糖廍里，只留蔗叶饷群犀。
台湾竹枝词【台海竹枝词】，十二首之六	郁永河	青葱大叶似枇杷，臃肿枝头着白花。看到花心黄欲滴，家家一树倚篱笆。
台湾竹枝词【台海竹枝词】，十二首之七	郁永河	芭蕉几树植墙阴，蕉子累累冷沁心。不为临池堪代纸，因贪结子种成林。
台湾竹枝词【台海竹枝词】，十二首之八	郁永河	独干凌霄不作枝，垂垂青子任纷披。摘来还共蒌根嚼，赢得唇间尽染脂。
台湾竹枝词【台海竹枝词】，十二首之九	郁永河	恶竹参差透碧霄，丛生如棘任风摇。那堪节节都生刺，把臂林间血已漂。
台湾竹枝词【台海竹枝词】，十二首之十	郁永河	不是哀梨不是楂，酸香滋味似甜瓜。枇杷不见黄金果，番檨何劳向客夸。
台湾竹枝词【台海竹枝词】，十二首之十一	郁永河	肩披鬓发耳垂璫，粉面红唇似女郎。马祖宫前锣鼓闹，侏离唱出下南腔。
台湾竹枝词【台海竹枝词】，十二首之十二	郁永河	台湾西向俯汪洋，东望层峦千里长。一片平沙皆沃土，谁为长虑教耕桑。
硫穴，二首之一	郁永河	造化钟奇构，崇冈涌沸泉。怒雷翻地轴，毒雾撼崖巅。碧涧松长槁，丹山草欲燃。蓬瀛遥在望，煮石迓神仙。
硫穴，二首之二	郁永河	五月行人少，西陲有火山。孰知泉沸处，遂使履行难。落粉销危石，流黄渍篆斑。轰声传十里，不是响潺湲。
登怡山僧院	郁永河	弱水归帆远，惊涛日夜纷。青衫余蜃气，宝剑有龙文。暂息沧州驾，还瞻故国云。钟声与禅诵，清响得重闻。
海口即事	郝霔	东宁黎庶日阗阗，树艺欣逢庆有年。贸易不分疆域异，稽查岂惜往来骈。稑穜满载权衡定，楼橹长驱姓氏镌。清晏波光思帝德，布帆无恙乐尧天。
魁斗山早春	郭必捷	魁斗名山罣雾轻，未过残腊动春情。遥闻海市和风度，长映贤关淑气生。野草根深抽细叶，林莺喉涩试新声。宁南客邸欢相近，到处闲游解宿酲。
雁门烟雨	郭绍芳	苍茫烟雨认前村，罗汉秋深锁洞门。天际塞鸿云翼迥，云中江树绿阴繁。风凄巫峡猿啼血，雾暗潇湘客断魂。画意诗情闲触拨，蚕丛另辟一干坤。
奉赠和斋悉焚父券【赠和斋悉焚父券】【陈绳其翁轻财重义人多借贷殁	郭绍芳	弓冶箕裘志不纷，况于财帛等浮云。千金弗索甘灰烬，百卷全教付火焚。自是承先消旧恨，岂惟市义化残文。高门自此多余庆，世好相安尽在君。
送曹怀朴司马谨谢病归里	郭襄锦	笙歌满路酒盈卮，父老攀辕惜别时。生佛愿教长作主，春风易惹远相思。一清已觉人难效，五载都嫌住未迟。底事苍生方系望，渊明归去漫题辞。
三月九日志感	邹贻诗	屡迟平安火，旋惊战鼓声。兵家轻胜负，群盗遂纵横。白骨烟中戍，黄巾海上城。今宵望弧矢，闪烁向人明。
公无渡河	邹贻诗	公无渡河，河有胶泥，埋马流旋涡。公言公无畏，公有后劲，投鞭可断千寻波。公无渡河，河有老鱼射毒龙腾梭。公言公无畏，公有利剑，入水能斩蛟与鼍。公无渡河，公不可止。发上冲冠足徒屣，犀刃穿腰箭攒体，回视后军颜色死。公无渡河，公不可止。公竟渡河，公死矣。
奉和观察永蕴山喜常制府总师台湾原韵	邹贻诗	蝉雀螳螂智总昏，拥旄今喜令公存。蒲萄夜索三军醉，苜蓿春肥万马屯。海上投戈应革面，帐中弹铗亦酬恩。吏民遮道凭传语，新拜将军旧戟门。
春望	邹贻诗	东海膏腴地，今年剧战侵。弭兵诸将责，宽赋圣人心。鱼戏春云湿，鼍鸣海气深。裹疮怜战马，踯躅亦哀吟。
军中五日	邹贻诗	蛮方五月瘴烟轻，佳节愁闻战鼓声。蒲酒新颁神策府，紵衣先赐汉家营。曾言彩缕能长命，岂有灵符可避兵。乡俗不殊风景异，夕阳影里闭孤城。
军中秋兴，二首之一	邹贻诗	涛声秋卷海门开，舻橹争看节使来。十里郊原犹剑戟，一年城郭半蒿莱。出山殷浩心原壮，入楚廉颇老渐催。见说施蓝威望在，夕阳凭吊首重回。
军中秋兴，二首之二	邹贻诗	闻道孤城未解围，演穿消息又斜晖。频看貔虎纵横去，又见虫沙散漫飞。捷奏经时疑信半，主恩入骨死生微。正当宵旰忧勤日，鼓角声中泪洒衣。
大穆降庄	郑兼才	北郭通村径，闲情恣小游。市声喧海角，雨意暗溪头。将卒安无事，乡愚抱隐忧。烧痕余草舍，防盗未曾修。
由洲仔尾到新港夜宿张家书馆	郑兼才	是谁首祸煽愚蒙，此地经过感慨同。劫烬黄沙埋白骨，尘踪衰鬓冷悲风。临风市舍无人管，隔里村齐有路通。款客园林曾选胜，槟榔树下竹阴中。
由弯崎至罗汉门杂咏，六首之一	郑兼才	一字排空列翠长，东南形势纪台阳。舆中睡入弯崎路，回首青山失大冈。
由弯崎至罗汉门杂咏，六首之二	郑兼才	悬崖荒草拂舆行，一线危途接树平。心胆已虚情趣好，山头禽语下溪声。
由弯崎至罗汉门杂咏，六首之三	郑兼才	流水弯环土岸崩，下临无地古亭坑。须知缺处人工补，可有扶栏护客行。
由弯崎至罗汉门杂咏，六首之四	郑兼才	海外青山入版图，红毛遗迹属模糊。峰头雨暗怨鸯岭，有客来寻打鹿埔。
由弯崎至罗汉门杂咏，六首之五	郑兼才	每得山窝便有村，田庐鸡犬长儿孙。东行岭尽烟千顷，罗汉天开内外门。
由弯崎至罗汉门杂咏，六首之六	郑兼才	脉络分明记大乌，山形指掌考成图。亲经足迹今输我，能补修书一字无。
喜李提军舟师至	郑兼才	海外孤城困一方，陡看军气长戎行。潮声风送西关迥，帆影云连北线长。扼要谁容通断港，成功终久藉余艎。楼船坐据威名重，不道将军少智防。
经猴洞感咏	郑兼才	环村烟雨乱如丝，草店伤遭劫烬遗。十里空寮余鹿陷，一方重镇借牛皮。庄通罗汉朝营垒，地近冈山夜举旗。不是将军能破贼，又教白骨障荒陂。
经旗尾山	郑兼才	层蓝叠翠峙村西，旗尾排风落影齐。天遣好山标两邑，地随流水隔长溪。弥浓庄近笼烟迥，傀儡峰高障雾低。空阔迷蒙东港口，年来潮信息鲸鲵。
蔡骞逸出鹿耳门闻信感作	郑兼才	鹿耳频年瘴气侵，可堪元恶未成擒。登城此日全无色，入汕当时苦用心。残喘知随尘劫尽，余波虑趁海潮深。竟携党与同舟去，不悔空挥百万金。
罗汉门庄	郑兼才	土墙茅屋护篱笆，户内书声得几家。流水故将村路断，远山都受竹围遮。深藏地势当城郭，团练乡兵作爪牙。战后时平生计足，绿畴春雨长禾麻。
雨盖	郑奉天	旅客常宜挟盖行，出门不必问阴晴。凌风宛似荷千柄，蔽日何须豆一棚。错认绿天头上覆，漫将斑竹手中擎。长途舒卷良为便，冒雨何辞过几程。
节妇郑氏诗	郑应球	杀身取义古为程，世上浮云一羽轻。松栢自能留正气，杨花终不是芳名。青丝半缕悬寒月，碧冢双封吊暮鼪。今日使君题赠尔，乌衣门巷觉峥嵘。
复台	郑成功	开辟荆榛逐荷夷，十年始克复先基。田横尚有三千客，茹苦间关不忍离。
赋得神仙排云出得台字	郑日章	缥缈神仙境，层云片片堆。遥排依玉宇，偶出见银台。鹤自冲烟破，鸾应拂雾开。九门方詄荡，五色共徘徊。洞里氤氲绕，壶中日月回。霓旌舒复卷，风马往还来。升降凭三岛，飘颻戏九垓。欲寻踪迹去，苍翠满蓬莱。
节妇郑氏诗	郑焕文	行年巳及笄，针线不自谋。好诵鲁论语，字义时讲求。十九嫁王生，笔墨喜相投。本期赋偕老，何意咏栢舟。结发甫年半，伤心逾百秋。不拒邻妇劝，但欲重姱修。对镜理残妆，尺丝寻旧俦。红袖拂夫柩，辞亲一拜休。有此节烈操，胡勿得天庥。假以梁鸿案，相与唱河洲。锡以欧阳荻，岂忍绝箕裘。天欲名一妇，运不际其优。双魄遂双栖，节成万古留。
读张公煌言满洲宫词足征其杂揉之实李御史来东都又道数事乃续之，四首之一	郑经	十二栏干月色鲜，百花烂熳自逞妍。昭阳殿里妆初罢，喜道名王着意怜。
读张公煌言满洲宫词足征其杂揉之实李御史来东都又道数事乃续之，四首之二	郑经	九王旧好漫相寻，椒室沉沉月色侵。宫监忽惊见故主，频闻悲怨到更深。
读张公煌言满洲宫词足征其杂揉之实李御史来东都又道数事乃续之，四首之三	郑经	元旦后王入庙门，深宫寂静祀祅神。狂淫大像巍然立，跪毕登盘裸体陈。
读张公煌言满洲宫词足征其杂揉之实李御史来东都又道数事乃续之，四首之四	郑经	亭亭婉嬺蕙兰花，毡帐承恩莫谩夸。严诏忽颁俾骨醉，铁牌前跪犹鞭挝。
三月八日宴群公于东阁道及崇弘两朝事不胜痛恨温周马阮败坏天下以致今日胡祸滔天而莫能遏也爰制数章志乱离之由云尔，二首之一	郑经	燕京峨峨兮，易水悠悠。思宗御极兮，大势横流。皇赫斯怒兮，客魏虔刘。阉党劋尽兮，贤相旁求。皇纲再正兮，旁无赞助宸衷独断之嘉猷。敷王道之荡荡兮，不刚而不柔。真勤政而爱民兮，宜平治而垂旒。何期数之屯兮，凶胡杀掠，致民穷为流贼之由。初起扑灭兮，易策易筹。将相视如疥癣兮，剿抚之计不讲求。一任其东西驰突兮，固位卒岁而优游。精神全注于缺之美恶兮，贿不足是忧。情面多而担当少兮，九伐之政不修。前有病贤误国温薛兮，继以好货庸懦之陈周。卒至冠虏交讧兮，犹交相蒙蔽而勿置可否。所以纵成凶焰滔天兮，实群臣之寡谋。最可痛十七载圣皇兮，苦身孤立而焦愁。竟遭千古未有之惨兮，抱长恨于寇雔。寡人嗣位兮，赍志未酬。每与群公道及兮，伤悲而涕泪难收。将区区之愚忠直兮，同心同德赋同仇。倘皇灵降鉴兮，庶不我尤。
三月八日宴群公于东阁道及崇弘两朝事不胜痛恨温周马阮败坏天下以致今日胡祸滔天而莫能遏也爰制数章志乱离之由云尔，二首之二	郑经	钟山巍巍兮，长江洋洋。圣安监国兮，旋正位于南京。内有史阁部之忠恳兮，外有黄靖国之守危疆。苟用人尽当其职兮，岂徒继东晋南宋之遗芳。胡乃置贤奸于不辨兮，罢硕辅而宵小用张。付万机于马阮兮，致宁南之猖狂。任四镇之争夺相杀兮，不闻不问而刑赏无章。妙选之使四出兮，既酗酒而复作色荒。慨半壁之江南兮，已日虑于危亡。元首何昏昏兮，股肱弗良。庶事之丛脞兮，安得黎庶之安康。陈、马使北而无成兮，竟延胡寇以撤防。谋国责如是之乖刺兮，俾腥膻泛滥于四方。致黄唐之冑裔兮，尽彳亍而彷徨。贤人之不甘污辱兮，蹈东海而远扬。痛恨奸谄遗害无穷兮，迨今兹而强胡焰方长。
满酋使来有不登岸不易服之说愤而赋之	郑经	王气中原尽，衣冠海外留。雄图终未已，日日整戈矛。
痛孝陵沦陷	郑经	故国山河在，孝陵秋草深。寒云自来去，遥望更伤心。
与群公分地赋诗得京口	郑经	京口瓜州指顾间，春风几度到钟山。迷离绿遍江南地，千里怀人去不还。
效行行重行行	郑经	昔与君别离，杨柳绿依依。今我来相思，雨雪已霏霏。岁月易如驰，音书一何稀。相隔万余里，何从知音徽。朝愁南浦云，暮惊孤雁飞。思君寝不寐，皓月透素帏。中夜起踯躅，自屋霜四围。芳年度华月，良人归不归。
效迢迢牵牛星	郑经	皎皎明月光，烈耿银河凉。牵牛为之阻，织女以仿徨。相隔复几许，欲渡河无梁。旧愁未能释，新思萦其肠。玉泪和秋风，盈盈遥相望。
效涉江采芙蓉	郑经	琼蕊何峨峨，郁彼山之阿。采采盈怀袖，郁郁思谁何。怅望故闾里，冷冷归云过。归云不寄音，踯躅发悲歌。
和童蔗云咏番头银	郑超英	洋烟耗尽万家财，一见夷船色笑开。莫怪群看他面去，有钱方得出头来。
西瓜	郑际魁	莫将萍实异兹看，老邵当年学种难。青蔓依微缘力弱，含香独抱此心丹。
龟山步月	郑际魁	为爱清奇绝磴行，东方岭上月初生。却嫌僻坞光偏小，纵过疏林影未平。
节妇郑氏诗	郑凤庭	吾家孙女名月娘，少小聪颖识书帙。十九及笄归王门，尝服敬恭称良匹。何意王生命不辰，一朝捐背嗟云没。义重移天女知之，矢志从夫泪成血。我闻其语奔相视，女自雍容正言说。尺丝昨夜手自裁，愿与讷甫栖同穴。妇式礼言一与齐，茕独此身不欲活。乡里见者为酸辛，自视声吞皆哽咽。拜辞尊长与姑嫜，礼数周详到毫末。举止安闲若平时，顷刻房巾命巳绝。精诚凛凛塞两间，生气飘飘凌白日。似此贞烈信难哉，哀汝命名不愧月。吁嗟乎，共姜苦誓栢舟诗，陶婴黄鹄歌亦拙。何如举案泉壤间，地久天长树名节。
金鸡晓霞	金鸣凤	金鸡旭照气氤氲，片片晴霞布彩纹。万里沧波联锦绮，干坤五色绘奇文。
泮水荷香	钱元扬	方池十亩尽荷花，胜赏应怜此地奢。岸影涨红疑烈火，水光回映想流霞。清能拔俗因风远，色不因人带日斜。解道襌心无住着，轻芳送入野人家。
游仙山引	钱元扬	天地如橐钥，日月如弹丸。群生于其间，役役不得安。纵有谈蓬瀛，望昆山，波涛汗漫深莫测，丹阙嵯峨不可攀。采芝饵朮，倏忽凋朱颜。乘白云，周绝域，上见紫霄之宫阙。座列群辟，酌流霞，饮玉液，龙吹箎兮虎鼓瑟。舞霓衣，振雷鼓，玉女嫣然侍吾侧。上帝顾之而一笑，下方闻之而霹雳。吾将駈风驭，鞭云师，追羲和之命驾，使不得东骋而西驰。自无殇夭与耄期，歌且乐兮复何悲。
过兰波岭	钱元扬	何事潇潇彻夜闻，征途待晓爱微昕。众峰还住疑无径，一线穿来忽已分。树带浓阴浑似冻，山开画意自成文。停眸此际频流览，几处人烟缭白云。
观音山寺	钱元扬	曲折循幽径，中峰信可观。涧阿纡以旷，松石邃而寒。禅定花香异，机忘鸟语欢。如何窥道意，夕照有遗丹。
宿阿公店	钱元煌	数间茅店抱村孤，多少征尘向晚投。犬惯迎人如问信，鸡何逐客太狂呼。更阑篝火喧初寂，夜半炊烟馔又铺。物色英雄谁只眼，不如濯足且倾壶。
宿淡水草舍对竹	钱元煌	草庐亦已陋，有竹便堪留。疏处可通月，寒时易感秋。烦嚣入夜静，空翠一庭流。羡尔多高致，悠然学子猷。
登屏山遇樵者	钱元煌	自有开山斧，何愁荆棘迷。烟霞挑不尽，风月手相携。看奕非逃世，行歌莫恼妻。那堪赓伐木，幽谷听莺啼。
过赤山寺	钱元煌	何事穷山作上方，随绿挂锡即僧房。村童息虑真菩萨，野鸟忘机大法王。无数人烟通佛国，有时梵呗到农桑。试看处处天花落，散作人间稻麦香。
巡宪署食九头柑限谙字	钱元起	未见千头树，先尝九瓣柑。金衣和露剖，玉液带香含。柏署颁荣赐，鲰生得饱谙。徘徊归去晚，舌本尚余甘。
赋得开遍春花限臣字	钱元起	风恬日暖艳阳春，南陌东郊处处新。树底桃娘邀李妹，枝头蝶使唤蜂臣。石家帐幔虚前席，潘县芳菲拜后尘。珍重青皇须驻辇，酒旗招遍赏花人。
含羞草	钱元起	几簇低垂曲径间，王孙归去不思还。无情草木羞何事？我未成名始厚颜。
倒垂兰	钱元起	穷谷奇姿有异材，托根不用土滋培。春来全借东风力，好放幽香特地开。
望龟山	钱时洙	孤村寂历草堂闲，好友相从到此间。笑摘园蔬供客饱，醉题诗草就君删。家贫日见数峰在，地僻时看一鹤还。更欲登高临绝顶，为携樽酒问龟山。（黄美娥编挍）
登屏山	钱时洙	徙倚芝苔径，白云盈我衣。新花开欲遍，啼鸟散还飞。笑逐山光入，醉携春色归。更余幽兴在，淡尔发清机。（黄美娥编挍）
抵任	钱琦	东洋世界入婆娑，笑领头衔一甲螺。岂合济川充作楫，自甘考绩拙催科。近南气候秋冬少，入俗衣冠傀儡多。为是圣朝宏远化，百年海水不扬波。
七鲲身	钱琦	海中有鲲夜化鹏，将飞似堕忽伏蹲。浸作千年老云根，分排玉立如弟昆。蛟宫千丈姿雄跨，鳄浪万里供馋吞。壮气已作长虹吐，远势欲挟孤鸾骞。如砥狂澜留柱石，时挝天鼓殷雷门。左控安平右鹿耳，襟带众汇如缭垣。当年蛙龟争雄处，犀甲百万齐云屯。一声海吼白骨枯，潮头战血交流浑。自从归我版图后，恬波息浪清干坤。升平大业垂万古，异域往往叨殊恩。祇今穷崖绝壑地，已成紫蟹黄鱼村。我来正值三月暮，夹衣习习春风温。他山可望不可即，远见一片苍烟痕。天地沧桑本变幻，古今兴废如朝昏。况复浮生一泡影，忍令岁月逐尘奔。眼中俗客难为论，黯然默默销神魂。安得如尔息健翮，坐受晚露与朝暾。
后渡海诗	钱琦	岛屿湾湾三十六，孤篷夜向湾头宿。残缸未灭鼓冬冬，又趁寒潮出海角。海角有路惟青天，海角有水如苍烟。帆幅斜欹高浪腹，船梢倒立远峰颠。中有老鱼跳波出，大者十丈小七尺。腥风怪雨吹幽荒，甲角牙须森剑戟。须臾鲸鳄争潜逃，珊瑚倒影翻银涛。远岸入云青羃羃，荡缨插足绿萧萧。三三两两渔舟聚，习水如飞导前路。汉使秋乘斗畔槎，渔人春入桃源渡。万家烟火画图中，沙礁铁线锁重重。鱼龙窟抱鲲身曲，虎豹关开鹿耳雄。此时正值春光好，绿阴夹岸风搦搦。载得恩波较海寛，回头一望沧溟小。
秋日登赤嵌城	钱琦	一自兵销日月光，牛皮尺地幻沧桑。空余芳草埋荒堞，无数残锋卧夕阳。歌扇舞衫春寂寂，海潮山月夜茫茫。重来不尽登临兴，何处秋风是故乡。
龙湖岛	钱琦	凉风从西来，幽意散清晓。朝过湾里溪，午上龙湖岛。岛势曲如盘，湖光澄似沼。水气忽荡摇，山云互缭绕。遂有湖中龙，游戏现鳞爪。其上浣云亭，八角撑天表。俯瞰岛与湖，一幅米家稿。坐久不知瘦，夕阳催归鸟。因忆故园山，环湖青未了。廿年牛马走，湖山笑人老。乃于瀛海外，好景恣搜讨。所得偿所失，自计颇不少。凡事有夙缘，益悟造化巧。前望绿迢迢，天涯指芳草。
澎湖，二首之一	钱琦	海上三山未渺茫，竹湾花屿郁苍苍。白沙赤嵌红毛地，绿苇黄鱼紫蟹庄。仰首但观天咫尺，称名食在水中央。古今多少沧桑客，留得残云映夕阳。
澎湖，二首之二	钱琦	六六沙湾小似舟，须弥大界一萍浮。收罗日月狂澜里，零落云山古渡头。春水涨时村散网，晓星明处客停舟。蓬瀛不信人间路，犹认仙源是梦游。
澎湖文石歌	钱琦	茫茫元气虚空鼓，长皮汗漫蛟鼍舞。忽然蓬莱失左股，幻结澎湖拥仙府。秀灵磅礴孕扶舆，沧桑阅历成今古。遂有宝气磨青苍，知是奎星堕沙渚。雷电追取敕神丁，冰雪雕锼运鬼斧。合则成璧分如珪，员或应规方就矩。藓斑隐跃渍璘璘，螺文屈曲旋楚楚。或如端溪鸲鹆眼，或如炎州翡翠羽。苍然古色露精坚，秀绝清姿工媚妩。几案有时烟云供，光怪犹作蛟龙吐。底用珊瑚采铁网，那复夜光夸悬圃。我来海外搜奇材，谁料眼中尽尘土。尘土尘土何足数，此石莫共匣剑处。惟恐神物不自主，夜半飞腾作风雨。
台阳八景	钱琦	鹿耳连帆荡碧空，鲲身集网水瀜瀜。鲫潭霁月风清丽，雁塞烟霏气郁葱。赤嵌高凌夕照紫，金鸡遥映晓霞红。香洋春耨观成后，旗尾秋搜入望雄。
咏水仙	钱登选	诗书亦自有声香，对尔芳情觉韵长。以素示人还尚白，其中正色更流黄。勿言萧艾修容好，举似灵芝随地良。独夜挑灯深照影，非仙非俗也清狂。
梅箭	钱登选	纷纷梅箭乱纵衡，野鹊来游亦不惊。月挂新弰云作彀，天开画布日为正。几番临水射潮去，半岭穿风破的轻。自是圣朝无用处，何如结子且调羹。
荷钱	钱登选	片片荷钱贴水云，依稀数得又缤纷。漫云铜臭输人笑，可有芳情扑鼻闻。世上蝇头休弄巧，水中蚨影自成群。沙鸥最是忘机侣，惯看何曾取一文。
浴佛日游鼓山寺	钱鎛	以天分界负苍穹，下俯孤城指掌中。风送晴岚归别浦，日牵海色驾长虹。偶逢浴佛喧钟磐，还与同人叶征宫。杂坐淳于知乐甚，好将沈醉破尘蒙。
竹仔门村庄步月	钱鎛	荒郊绿暗暮烟横，刚被月来一望清。花气黏天如积水，竹阴洒地若浮萍。却嫌绝顶光偏小，纵过疏林影未平。野际徘徊欣有此，溥溥零露不胜情。
奇缘吟	阎炘	空闺寂寞岁华深，海样穠春何处寻。山下麻芜山上李，柳枝曲变白头吟。
吞霄道中	阮蔡文	来时北渡正三更，归日微明复到此。过港应须及退潮，稍缓须臾徒延企。以兹来往不成眠，鸡鸣夜半行装起。平时拥被五更寒，今夜匆匆胡乃尔。风卷涛飞天雨急，从人尽是征衣湿。
虎尾溪	阮蔡文	东螺虎尾之分派，北流西折而联界。去年虎尾宽，今年虎尾隘。去年东螺干，今年东螺浍。大宗盛时支子依，支子若强大宗坏。余流附入阿拔泉，虎尾之名犹相沿。阿拔之源阿里山，虎尾之源水沙连。譬如兄弟阋墙变，却于异性共周旋。水有源头木有本，不信但看棠棣篇。
后垄	阮蔡文	去县日以远，风俗日以变。顾此后垄番，北至中港限。音语止一方，他处不能辨。头发顶上垂，当额前后剪。发厚压光头，其形类覆碗。亦有一二人，公然戴高冕。黑丝及红绒，缠之百千转。大有古人风，所惜双足跣。男女八九岁，牙前两齿剗。长大手自牵，另居无拘管。父固免肯堂，翁亦无甥馆。是处两三间，村庄何萧散。高廪置平原，黍稷有余挽。所虑湿气蒸，驾木如连栈。巨匏老而坚，行汲络藤瓣。溪水涨连旬，利涉身焉绾。丰年百礼偕，疾病颠危罕。饮酒即高歌，其乐何衎衎。
后垄港	阮蔡文	双溪奔流西入海，海势吞溪溪气馁。银涛翻逐绿波回，遂使溪流忽然改。番丁日暮候潮归，竹箭穿鱼二尺肥。少妇家中藏美酒，共夫倒酌夜炉围。得鱼胜得獐与鹿，遭遭送去头家屋。
淡水	阮蔡文	淡水北尽头，番居之所纪。远者旬日期，近者一望止。内地闽安洋，扬帆日暮抵。全台重北门，锁钥非他比。闻昔王师来，负固犹未已。惧发阴平师，先截长江水。降旗出石头，铁锁亦奚裨。空亡五镇兵，鬼队阴风里。大遁八里坌，两山自对峙。中有干豆门，双港南北汇。北港内北投，磺气喷天起。泉流势胜汤，鱼虾触之死。浪泵麻小翁，平豁略可喜。沿溪一水清，风被成文绮。溪石亦恣奇，高下参差倚。逾岭渡鸡笼，蟒甲风潮驶。周围十余里，其番称姣美。风俗喜淳良，鱼盐资互市。南顾蛤仔难，北顾金包里。突入红毛城，顾似东流砥。南港武朥湾，科藤通草侈。摆接发源初，湜湜水之沚。隔岭南龟仑，南嵌收臂指。鸡柔大遁阴，金包傍山矶。跳石以为梁，潮退急如矢。山鹿虽无多，海菜色何紫。又有小鸡笼，依附在密迩。凡此淡水番，植惟狗尾黍。山芋时佐之，原不需大米。近日流亡多，云欲事耘耔。苟其愿躬耕，何处无桑梓。窜身幽谷中，毋乃非常理。大社虽八名，小社更累累。各以近相依，淮泗小侯拟。通事作头家，土官听役使。通事老而懦，诸番雄跅弛，何以尽倾心，圣朝声教底。我行至此疆，俯伏而长跪。羊酒还其家，官自糗粮峙。殷勤问土风，岂敢厌俚鄙。
九日游打鼓岩	陈元荣	为想囦明把酒时，几人重九独题诗。惊寒白雁霜前落，带雾高峰鸟道奇。石壁流泉猿斗果，僧窗翠柏鹭斜涯。柴扉掩梦曾游处，报道秋山寄远思。
晚登龟山	陈元荣	翠竹与松阴，千江一月沉。峰高云有意，树静鸟无心。烟火城中望，僧徒洞里寻。岚光浮欲滴，最好是疏林。
琅峤潮声	陈元荣	空斋寂寞暮，琅峤涌潮新。硖险疑迷渡，声嘘乍报春。雪山堆日暖，鼍鼓喊沙银。度云寒螺蜃，微飙动甲鳞。海门奔似马，仙岛净无尘。独有江湖客，偏惊梦里亲。
向日葵	陈元炳	韶光归汉苑，葵色丽江浔。欲壮三春景，长倾一片心。日烘舒蕊赤，霞茜缀茎金。拨雾迎朝霭，披星送夕岑。脚根犹自卫，尘翳漫相侵。倘得依丹陛，输诚在寸忱。
东郊新晴	陈元炳	二月春光丽，东郊雨乍晴。野桥低白水，林鸟弄新声。熳烂花茵遍，旖旎绿缛生。霞纹辉碧甸，爽气映孤城。匝地春风暖，连天秀色明。徘徊青郭外，锦绣发蓬瀛。
淡溪秋月	陈元炳	截肪澄碧汉，溪色净深秋。淡池光拖练，轻沉渚浴鸥。野平辉遍积，寒浸碧筛流。宵尽天香落，波摇兔影浮。几重深浅树，一抹荻芦舟。骚客言归去，空潭落斗牛。
台湾杂咏，二首之二【杂咏】	陈兆蕃	天空海阔任婆娑，极目冈陵髻似螺。草地桑苗迟作赋，鸿蒙笔墨渐开科。狰狞番女披衣少，劳苦车牛涉水多。五十年前兵甲事，犹余父老为谈么。
咏鹤，八首之一	陈士荣	生来素质岁峥嵘。养就凌霄羽翮成。仙骨闲凭高士相，风神懒共俗人行。飞回洛浦孤踪冷，舞罢青田瘦影横。早晚蓬壶应可到，心期未许白鸥盟。
咏鹤，八首之二	陈士荣	九皋云凈紫烟生，磊落低昂各有情。忽讶泬寥天万里，乍听清唳月三更。依依同警商秋露，寂寂还传羽客笙。此日声闻应更远，漫怜吴市一时倾。
咏鹤，八首之三	陈士荣	一种清癯野性全，寒汀寂立迥翩翩。松风吹过惊秋冷，涧水听残顾影怜。懒甚不寻沧海梦，病余闲对白云眠。谁教骨格长如此，却笑人间浪学仙。
咏鹤，八首之四	陈士荣	翛然饮食自昂藏，不待乘轩兴更长。雅态肯同鸡鹜侣，高情谁共水云乡。昆仑珠树闲来往，瑶圃芝田足稻粱。独有主人恩尚在，天居崇绝最难忘。
咏鹤，八首之五	陈士荣	不向三山更买山，一声便欲过烟鬟。托身合在青霄稳，放志无如碧海闲。阅万古情空世累，寻千年迹到人寰。应怜无复林和靖，谁与西湖订往还。
咏鹤，八首之六	陈士荣	遮莫逍遥息世机，松林梅坞自依依。闲看旧侣摩霄去，独爱清池对影飞。心到静时残月晓，梦初回处一僧归。十年城郭虽如旧，未许逢人问是非。
咏鹤，八首之七	陈士荣	疏风吹下夜森沈，彷佛箫音起碧岑。阆苑有书犹未附，网罗何处漫相侵。天教松月同昏晓，地许沧江共古今。更有仙踪不到处，一群清影自追寻。
咏鹤，八首之八	陈士荣	世事桑沧一局棋，飘然相顾亦堪悲。翱翔纔信干坤阔，来去何嫌岁月迟。鸥鹭有情同浩荡，凤鸾无意偶追随。数声纵许人间听，流水行云两不知。
重九登楼，二首之一	陈士荣	两度重阳忆壮游，况逢佳节更登楼。临风有客开襟挹，入座何人借箸筹。平远江山天淡荡，高寒云物影沈浮。凭栏几遍难成句，崔灏题诗在上头。
重九登楼，二首之二	陈士荣	宦情羁思两难堪，且喜追陪竟日谈。物外箫疏容我览，望中区画几人谙。雁归中泽声犹急，蝶绕东篱舞正酣。敢谓独醒拚一醉，笙歌宴罢漏敲三。
玉山歌	陈梦林	须弥山北水晶宫，天开图画自璁珑，不知何年飞海东，幻成三个玉芙蓉。庄严色相俨三公，皓白须眉冰雪容。夹辅日月拄穹窿，俯视众山皆群工。帝天不许俗尘通，四时长遣白云封。偶然一见杳难逢，唯有霜寒月在冬。灵光片刻曜虚空，万象清明旷发蒙。须臾云起碧纱笼，依旧虚无缥缈中。山下蚂蟥如蚁丛，蝮蛇如斗捷如风。婆娑大树老飞虫，攒肌吮血断人踪。自古未有登其峰，于戏。虽欲从之将焉从。
鹿耳门卽事，八首之一	陈梦林	征帆摇曳海无波，回首沧桑一掷梭。前后三从此地入，安危几度险中过。顽民革面干戈戢，诸将承恩节钺多。独有书生仍故我，白头杖策待如何。
鹿耳门卽事，八首之二	陈梦林	东港由来各一天，兴朝覆载独无偏。地袤南北二千里，人乐耕渔四十年。习染渐浇争靡丽，民风尚力杂机权。当时载笔空愁思，满目烟花正斗妍。
鹿耳门卽事，八首之三	陈梦林	地震民讹桐不华，处堂燕雀自喧哗。无端半夜风尘起，几处平明旌旆遮。牧竖横篙穿赤甲，将军战血漫黄沙。传闻最是游公壮，登岸漂然不顾家。
鹿耳门卽事，八首之四	陈梦林	万顷洪涛沙线潆，参差竹树亦干城。非关群盗全无策，漫说元戎有胜兵。风西来知顺逆，船从浅入任纵横。潮头顷刻高寻丈，天佑皇图孰与争。
鹿耳门卽事，八首之五	陈梦林	沙碛甘泉信有神，庙谟宏远古无伦。鲲身合战齐群力，西港分奇仗虎臣。草窃顿消冰见晛，天兵到处雨清尘。等闲一月全台定，何似有苗格七旬。
鹿耳门卽事，八首之六	陈梦林	刀劫火轮万象凋，黑风红雨又漂摇。纔看肆赦衔丹凤，怨听蠲租下九霄。疮病人扶村灶冷，拊循力尽长官憔。转移薄俗从今日，只在先皇十六条。
鹿耳门卽事，八首之七	陈梦林	绝岛重洋古秽墟，弃留曾费几踌躇。原资保障安封内，甯屑刀锥增币余。乱后赋须仍旧额，法宽农治好新畬。眼看硗确草莱尽，尺寸何当军国储。
鹿耳门卽事，八首之八	陈梦林	南从虎尾北鸡笼，建邑当年议颇同。地逼诸番宜扼吭，址因故镇更称雄。天心悔祸民更始，帝德昭明日在东。寄语王官好着意，无忘前事旷天工。
寒寺	陈大观	寺□苔生壁，高僧恰两三。清风寒破衲，碧月冷香龛。雪压梅枝瘦，霜严鹤梦酣。钟声林外散，爽气入烟岚。
寒钟	陈大观	古寺空山里，悠然响远钟。寒云生绝壑，冷气锁孤松。欲见僧踪杳，应惊鹤梦浓。清音何处度，岭树隔重重。
赋得编桥渡蚁得元字五言八韵	陈奎	公序蜗庐伏，传胪庆状元。编桥资折竹，渡蚁救倾盆。念恰关心切，功真以手援。术能全蛾子，庇合藉龙孙。芥泛舟无异，苔封垤尚存。安排成雁齿，依附等蜂屯。架槛同开网，衔珠解报恩。声名题虎榜，竟作雁行论。
玉山	陈学圣	万壑千峰绕玉山，插云谁驾月梯攀。台垣四季多灾气，讶对终南雪一团。
虎尾溪	陈学圣	履险曾传虎尾滩，沙泥浊涌水奔湍。黄河亦有澄清日，真比包公一笑难。
九十九峰	陈学圣	山势排空一望遥，天然点缀笔难描。谁将玉笋林林立，都把瑶簪插九霄。
水沙连	陈学圣	品茶谁谱水沙连，辟暑亦供石鼎煎。廿四社番阿堵处，追幽凿险利无边。
字灰	陈学圣	自从仓颉创成形，挽石何如识一丁。珍重炉灰勤检拾，更将鼓吹乞河灵。
生油	陈学圣	接陌连阡看落花，油车赖此利生涯。调羹普济通商旅，灯火辉煌照万家。
蔗糖	陈学圣	剥枣忙时研蔗浆，荒郊设廍远闻香。白如玉液红如醴，南北商通利泽长。
竹围	陈学圣	千竿绿竹势参天，四面围青色倍妍。寄与村中君子语，猗猗数字勿忘筌。
草屋	陈学圣	茅草垂檐竹作栌，数椽结构亦工夫。海天风景犹淳朴，好写豳风一幅图。
车鼓	陈学圣	岁稔时平乐事多，迎神赛社且高歌。哓哓锣鼓无音节，举国如狂看火婆。
抢孤	陈学圣	高阁凭空跨市墟，牲粢罗列纸旗纾。健儿学得飞腾法，斗捷争先号抢孤。
番社	陈学圣	雅化涵濡数百年，异言异服喜新鲜。墓庐田亩无迁徙，同井依稀古道传。
牵手	陈学圣	为谋家室结潘杨，花果槟榔满彩筐。祝罢无违偕老愿，双双携手咏同行。
槟榔	陈学圣	鲜叶流丹似饮醇，盘堆手捧藉相亲。却嗤年少瓠犀女，化尽蛮方乌齿人。
打马	陈学圣	打马燃时月已沉，一枝动费十余金。纵然莲炬难相拟，却胜松脂与竹心。
波罗密	陈学圣	房子包金似斗圆，菩提树上摘来鲜。香甜若供伊蒲塞，合有沙门一味禅。
海峤秋月	陈宗达	群峰罗海外，秋夜月明时。光射鱼龙遁，寒侵鸟鹊疑。凭虚劳永夕，顾影发清思。待取天香落，披襟重挹之。
梦蝶园怀李正青先生，二首之一	陈宗达	梦蝶人何在。空余此地名。只今芳草绿，千载有余清。
梦蝶园怀李正青先生，二首之二	陈宗达	辞荣趋散地，不谓隐慈云。梦思随今古，山僧独闭门。
咏菊八首	陈尚恂	西风几日撼园林，霜压黄花气象森。断雁关河伤晚节，寒蛩篱落怨秋阴。幽香易入诗人梦，芳讯频惊客子心。一度相思一惆怅，斜阳门巷起寒砧。
咏菊八首	陈尚恂	谁家老圃影横斜，曳杖寻秋感鬓华。便拟古梅探雪海，难携片石上星槎。重阳野外无停屐，薄暮城头有断笳。待得王郎来送洒，陶公三径已开花。
咏菊八首	陈尚恂	柴桑幽赏对斜晖，处士风流话少微。伴我悲秋蛩欲语，替人窥艳蝶先飞。东篱题咏名争重，西榭平章愿岂违。花与诗人同格调，郊寒岛瘦胜痴肥。
咏菊八首	陈尚恂	寥落秋堂对奕棋，一龛花影佛慈悲。金蕤琼蕊安排后，玉甃铜瓶供养时。小雨湘帘初梦觉，高风栗里每神驰。独于晚节饶清福，泉石偏劳位置思。
咏菊八首	陈尚恂	杖藜携酒上齐山，斜插花枝胜会闲。落帽霜华生鬓发，登高云物望乡关。陶公已去频搔首，谢傅重来定笑颜。莫讶头衔殊冷淡，前身琼苑本清班。
咏菊八首	陈尚恂	采采黄精挂杖头，山南山北几经秋。半筐秀色添新味，满把繁英尽浣愁。骨格拚教如瘦鹤，江湖何处不饥鸥。安能独效灵均意，欲种糇粮偏九州。
咏菊八首	陈尚恂	青州从事竟无功，酒德新题麴部中。满瓮分明凝玉露，一瓢容易醉金风。篱边味淡衣宜白，座上香浮友是红。益寿从来疑有术，不须佳酿乞仙翁。
咏菊八首	陈尚恂	蓦来枫径路逶迤，绘出秋花近野陂。落笔自含高世想，披图谁肖傲霜枝。冰瓯点缀神先瘦，玉蕊缤纷节不移。淡到无言如可读，焚香镇日画帘垂。
舟次早行	陈廷和	蘼芜平野阔，一望晓烟青。戍鼓催残月，樯旗泛落星。轻舟宜浅濑，落叶见林垧。背指经过处，飞鸥已满汀。
送层公回闽，二首之一【送曾公回闽二首】	陈廷和	我生犹未老，天意欲如何。日月双蓬鬓，干坤一放歌。世途尽鸟笼，吾道在鸡窠。努力诸公事，中流漫逐波。
送层公回闽，二首之二【送曾公回闽二首】	陈廷和	众鸟归飞暮，羊城孤客愁。一身萍底影，双眼水中鸥。长夜空思月，无家始识秋。羡君轻去住，何计觅同舟。
九日过海幢寺送金道人回丹霞有作并寄逃两诸公	陈廷和	何事买山隐，丹霞紫气高。东西双草履，风雨一絺袍。仄径赖容屐，急流须着篙。重阳好风日，未敢学持螯。
代家简生送别黄逃两别驾还漳	陈廷和	匹马向巑岏，招摇强自宽。人生聚散易，吾党别离难。计日思倾盖，临风羡整冠。我歌老骥罢，觅醉碎琅玕。
过惠州柬沈屺庵司理公祖	陈廷和	忽忽浮云塞路岐，间关蛮越欲何之。可堪北辙涂膏事，反作南冠对泣时。舐犊垂怜孤客意，弃材难慁圣明知。请看初日潇湘色，余照犹传八咏诗。
至日舟次有感，二首之一	陈廷和	至日犹为客，愁中不记年。白沙增月色，古木废桑田。买醉怅无侣，含凄独扣舷。故园宵梦里，歌舞老莱前。
至日舟次有感，二首之二	陈廷和	一线初长日，狂吟独怅时。野花寒自发，山鸟集还移。潮水应期至，霄云入谷迟。中流且击楫，莫遣榜人知。
登坡公白鹤峰有感	陈廷和	隐约幽丛里，残墉岭外崇。新愁销嫩草，旧恨付凄风。鹤有千年迹，人传百世雄。登堂还自慰，谩语古今同。
中秋玩月	陈廷宪	三五平分九十秋，良宵得月倍清幽。风飘丹桂从天落，潮带冰轮入港流。锦里先生来海峤，绛纱弟子住瀛洲。光阴荏苒真堪惜，老矣吾还秉烛游。
澎湖杂咏，二十首之一【澎湖杂诗】	陈廷宪	为避尘埃到海滨，海中依旧有黄尘。风波满眼纔登岸，又被惊沙乱打人。
澎湖杂咏，二十首之二【澎湖杂诗】	陈廷宪	阴云忽起飓风去，雪岭银峰顷刻成。不独船中人胆落，山头闲看也心惊。
澎湖杂咏，二十首之三【澎湖杂诗】	陈廷宪	偃草吹花臭味同，从来未识鲤鱼风。炉烟忽变熏莸气，疑是龙涎落鼎中。
澎湖杂咏，二十首之四【澎湖杂诗】	陈廷宪	润下因何自上来，空中真有撒盐才。庖人若解为霖味，清水调羹只用梅。
澎湖杂咏，二十首之五【澎湖杂诗】	陈廷宪	晓起惟闻雀斗争，夜来还有白鸠鸣。寻常凡鸟都如凤，到老何曾听一声。
澎湖杂咏，二十首之六【澎湖杂诗】	陈廷宪	重驿难通异地宾，舆台陪隶是比邻。不逢徐福求仙至，那有乘桴访戴人。
澎湖杂咏，二十首之七【澎湖杂诗】	陈廷宪	岛屿平铺几点沙，人从鳌背立生涯。烟波万顷天连水，得见青山纔是家。
澎湖杂咏，二十首之八【澎湖杂诗】	陈廷宪	终古无人见郁葱，不材榕树亦惊风。只除铁网中间觅，倒有珊瑚七尺红。
澎湖杂咏，二十首之九【澎湖杂诗】	陈廷宪	莎草蘼芜见亦难，休论秋菊与春兰。前身折尽看花福，应是河阳旧宰官。
澎湖杂咏，二十首之十【澎湖杂诗】	陈廷宪	天生甘薯海中餐，细切银丝日炙干。万廪千箱居积满，不劳引领望台湾。
澎湖杂咏，二十首之十一【澎湖杂诗】	陈廷宪	待雨凭天插地瓜，不知秧稻可开花。若非戍米源源济，万灶几无粒食家。
澎湖杂咏，二十首之十二【澎湖杂诗】	陈廷宪	浪激沙团万窍穿，犬牙相错胜花砖。从兹版筑成无用，百堵皆兴不费钱。
澎湖杂咏，二十首之十三【澎湖杂诗】	陈廷宪	及肩墙已费经营，百堞雄关岂易成。直把澎湖当蓬岛，神仙居处本无城。
澎湖杂咏，二十首之十四【澎湖杂诗】	陈廷宪	裙布终身既富饶，翻嫌罗绮太轻飘。桑麻机杼浑多事，自有鲛人会织绡。
澎湖杂咏，二十首之十五【澎湖杂诗】	陈廷宪	近水生涯海当田，吐余螺壳尚论钱。烧成不独涂墙好，还与舟人补漏船。
澎湖杂咏，二十首之十六【澎湖杂诗】	陈廷宪	一束生刍未肯烧，只缘黄犊腹犹枵。更从牛后传薪火，曝向斜阳胜采樵。
澎湖杂咏，二十首之十七【澎湖杂诗】	陈廷宪	海阔常多拔木风，工师故作小房栊。自家门户低头惯，行到高堂尚曲躬。
澎湖杂咏，二十首之十八【澎湖杂诗】	陈廷宪	拾遗全赖海扬波，捕水耕山得几何。但祝丰年生意好，不争澳口破船多。
澎湖杂咏，二十首之十九【澎湖杂诗】	陈廷宪	钲鼓喧哗闹九衢，一条草簟当氍毹。舳舻亦到江南地，曾听钧天广乐无。
澎湖杂咏，二十首之二十【澎湖杂诗】	陈廷宪	鸡林尚识香山句，沧海宁无子建才。岂是天公留混沌，不教人带锦囊来。
法华寺怀古	陈廷珪	招提古迹蝶园中，物化都从佛化空。池水何缘含旧绿，岸枫犹自落残红。茫茫湖海寰中客，栩栩江山梦里翁。吾辈寻春谈往事，昙花坐对冷帘栊。
鲲身渔火得寒字五言六韵	陈廷珪	鲲身沙似雪，渔火夜团团。掩映星千点，斜联月半阑。微明含宿雾，列焰照回澜。影拂寥天静，光横极浦寒。遥瞻依水曲，细数隐江干。海国恬熙日，频闻唱晚欢。
月池	陈廷珪	象月凿为池，池清如月皎。芙蕖倚风开，月色含香渺。
鹿耳观澜得澜字五言六韵	陈廷瑚	鹿耳门双列，浮光耐远观。茫茫迷绝岛，淼淼涌层澜。巨浪风中起，扁舟水上安。涵天连一色，隔岸叠千峦。遣兴聊潜听，临流自得欢。蓬瀛当不远，槎泛对漫漫。
竹溪寺	陈廷瑚	山庄数里近城南，耸翠层峦古佛庵。路绕沙堤湾六六，烟开竹径曲三三。疏钟破晓清声出，老树横空翠色参。涤尽尘氛频习静，法门宗旨证瞿昙。
泮池荷香	陈廷瑚	泮水澄如镜，荷花郁满池。飘香熏爼豆，耀彩映兰芝。爽籁舒红萼，清流泛绿姿。淑陶君子品，景仰溯洄之。
翠屏夕照	陈廷瑚	夕阳西下去悠悠，极目岚光一色秋。彷佛描成新画本，苍茫紫翠挂楼头。
鲫鱼潭	陈廷瑚	一鉴清光混碧空，澄波上下日摇红。柳堤远近渔庄隐，无数鱼罾挂晚风。
塞妇吟	陈廷瑚	思君惊妾梦，梦觉妾孤眠。孰惹思君意，哀鸣雁避弦。
新月	陈廷瑚	忽睹银钩挂，窗前花影新。欲留难久住，妒杀画眉人。
新月	陈廷瑚	别去纔三夕，重逢更可人。嫦娥临玉镜，照下晚妆新。
鹿耳春潮得春字五言六韵	陈廷瑜	鹿耳潮来急，天门此要津。奇观开万古，好景在三春。日暖涛翻雪，风和浪跃鳞。茫茫穿港口，滚滚拥江滨。水鸟随波至，渔舟向岸臻。登楼时一眺，远望正宜人。
竹溪寺	陈廷瑜	古寺缘城近，魁山外一峰。路回青叠叠，门隐翠重重。竹雨喧秋叶，溪烟冷暮钟。闍黎饶种秫，幽杵乱声舂。
红毛城	陈廷瑜	苍莽海天秋，孤城兀自留。乱舂鲲屿浪，独镇鹿门洲。渡皆三篙水，潮平一叶舟。数声清角起，人在枕江楼。
赤嵌夕照得阳字五言六韵	陈廷璧	赤嵌城临水，千年照夕阳。余辉流海国，斜影上台隍。环顾皆昭烛，遥瞻似渺茫。归帆依岛屿，短笛起沧浪。到处丹霞丽，无边紫气扬。东宁饶胜景，览古仰清光。
鲫鱼潭	陈廷璧	共许寻幽到鲫潭，茫然一带注东南。湖光不断清如拭，野色全收绿正酣。鸥鹭忘机闲出没，菰蒲随意长差参。台阳好景真成画，几度骚人取次探。
竹溪寺	陈廷璧	金阙松间映碧溪，石阶层累绿园西。丝桐响动珠林地，竹树声喧宝殿鸡。匏酒熏蒸欢客对，土山秀拔望云齐。革皮画鼓空中震，木落烟销宿鸟啼。
凤岫春雨	陈廷璧	膏雨油然洒，名山淑景新。浮青凌碧落，含翠媚芳春。岫霭云根湿，天和巘影真。锦屏怜竹后，万卉净无尘。
兔丝花	陈思敬	弱质不能自强持，蓬麻寄托却非宜。可怜零落浑如许，昨夜秋风又倒吹。
泮水荷香	陈思敬	悠然相对可忘言，指点沙鸥与水鸳。月下亭亭纔伫立，风前落落自偏反，扁舟轻载绿阴满，短袖时携香气温。胜地有怀频眺玩，未须采采涉江垠。
茉莉花	陈思敬	亦有微香浪得名，可怜妖媚被时轻。纷纷篱畔成无奈，莫怨狂风太薄情。
登红毛城【赤嵌城】	陈慧	回想当年匠石工，层层叠绕卷长风。波流远去潮声急，山势飞来地脉雄。几叶渔舟隐现里，数村烟火渺茫中。而今一眺情何限，鹿耳沙鲲壮海东。
宿鼓山寺	陈文炳	香剎凭游览，寻幽夜未归。松阴枝拂盖，谷转石当扉。卷幔天河入，开窗月露微。梵音迎漏彻，旅梦觉酲违。古树生秋色，层岚吐夜菲。浑疑天路近，科坐白云衣。
龟山海望	陈文炳	极目沧溟万里遥，飞云片片手中招。晴岚日抱山围郭，水影声喧人渡桥。吾道南来归学海，大江东去涌文潮。何当跨鹤登仙路，遍绕蓬瀛听紫箫。
秋夜	陈文达	夜与轩同静，琴将枕共横。无聊人易倦，有忆梦难成。风带疏钟度，云扶片月行。可怜童子睡，不解听秋声。
莲潭夜月	陈文达	清波漾皓月，沉璧远衔空。山影依稀翠，荷花隐现红。潭心浮太极，水底近蟾宫。莫被采菱女，携归绣幕中。
台湾三仁诗	陈斐文	台湾奸民杀官弁，草疏千言飞告变。疏言草野臣同春，郡丞程峻之故人。程峻杀贼贼入署，斗大岩城贼争据。臣率义民克复之，解围专望驰雄师。微臣虽无守土职，郡丞一印臣擅摄。昧死陈情达天阙，神策军来争破敌。自愿随营杀群贼，乌牛栏前白刃接。贼败大呼伏兵出，矢竭弦亡外援绝，马蹄一蹶身被执。丁未季冬月十日，骂贼常山死不屈。事闻当宁颁尺一，庙食千秋奖忠烈。吁嗟乎，庙食千秋奖忠烈，乃是诸侯老宾客。
台湾三仁诗	陈斐文	老罴当道卧，貉子那复过。大军未集孤城倾，壮士一呼贼锋挫。贵不必横冲都，众不必鸦儿兵；鹿仔港接彰化城，毛葫芦即君子营。一战大里杙，再战牛马庄。炮声如雷地中起，杀贼不克被杀戕。贼戕真义士，诏书煌煌传庙祀。粤东嘉应国子生，乔基其名李其氏。
台湾三仁诗	陈斐文	恋父必甘白刃蹈，满姑死烈刃死孝。骂贼不畏遭群凶，满姑死孝还以忠。三尺刀光一尺水，满姑知生不知死。君恩隆祀台湾城，满姑虽死仍如生。史乘千秋载奇节，刘郡丞女年十七。
登安平镇城	陈斗南	霁雨孤城曙色多，云中双阙郁嵯峨。纵横辇道空车马，寂静宫庭锁茑萝。事去重更新海宇，客来凭吊旧山河。鲲身逐处潮声乱，数片归帆泛绿波。
槟榔	陈斗南	台湾槟榔何最美，萧笼鸡心称无比。乍啮面红发轩汗，鵔鹅风前如饮酏。人传此果有奇功，内能疏通外养齿。犹胜波罗与椰子，多食令人厌鄙俚。我今已客久成家，不似初来畏染指。有时食鮆苦膻腥，也须细嚼净口舐。海南太守苏夫子，日啖一粒未为侈。红潮登颊看婆娑，未必膏粱能胜此。
水帘	陈斗南	水晶风动挂高天，石洞玲珑俯百川。神女香奁临镜罢，山僧锡杖倚云悬。双飞乳燕迷芳草，独耀银蟾隔紫烟。便觉林栖无俗韵，好教户牖发清妍。
松关	陈斗南	连天叠翠护名山，谁辟松阴数亩间。隐映危楼残戍险，参差鸟道暮樵还。昂藏不逐星霜老，崛强潜消岁月闲。待看龙蟠风雨夜，依稀百二古秦关。
竹栈	陈斗南	谁向瀼西歌竹枝，天涯迢递路参差。横桥自泻清溪水，曲径遥通绿草池。几道舆梁劳结构，一川烟雨自迷离。那堪送客春深候，柳色青青匹马迟。
蕉屏	陈斗南	烟绡雾縠软屏横，好句留题藉管城。画雪司空真可圣，衔杯学士欲逃名。斜分竹色侵庭翠，远拨梅香入梦清。忆我山窗风雨夜，不堪滴沥到天明。
清水岩	陈书	在山泉水本然清，此寺如何得此名。总为源来澄不滓，非同流出浊旋生。无沾俗垢无藏污，可沁诗脾可濯缨。好凿一池供净杯，禅心皓月印空明。
螺青书屋	陈书	湖海元龙气未除，干坤宽大是吾庐。身闲不必买山隐，心静何妨近世居。案少奇珍惟笔砚，囊无长物只琴书。螺青社里频开帐，潇洒襟怀定属余。
答友人柬问螺阳风土	陈书	问俗竟如何，家家茅结庐。有村皆种竹，无地不通车。秉穗赓多稼，鸡豚乐比闾。但令安作息，海宇即豳居。
北斗街	陈书	地势青龙转，溪流黑水通。街新为斗北，社旧是螺东。俗少嚣陵习，人敦礼让风。文明看渐启，士多气如虹。
定寨望洋	陈书	定军山上定军寨，放眼望洋气壮豪。潮汐去来沧海阔，帆樯迢递碧天高。卦亭久见闲兵叠，鹿港多看集贾艘。幸际太平登眺日，安澜全不涌波涛。
虎岩听竹	陈书	虎岫居然象虎成，岩间多竹惬幽情。此君日与山君对，啸谷风从嶰谷生。僧院时闻无俗韵，游人坐听有清声。白沙形胜夸雄踞，况复千竿戛玉鸣。
龙井观泉	陈书	彰邑泉流纪弗胜，井名龙目至今称。烹茶品较红毛美，淬剑观逾古月澄。漫拟虬潜越奶钓，须知鲤化禹门登。有灵不在深如许，玩赏那禁逸兴乘。
碧山曙色	陈书	碧山山上有琳宫，曙色初分指顾中。绝顶天光将启白，向阳霞气未通红。岩扉乍觉知开闭，林木方纔辨郁葱。一抹浮岚俄扫尽，伫看旭日照曈曨。
清水春光	陈书	此间泉水十分清，况复春光媚且明。净室本为超欲地，韶华亦驻化人城。非徒粲粲山如笑，并觉欣欣木向荣。不待催花歌一曲，暄妍丽景上方盈。
珠潭浮屿	陈书	珠潭埔社称奇特，一屿孤浮四面空。但觉水环山以外，居然山在水之中。色分丹碧东西异，象判阴阳日月同。试诵媚川灵运句，低徊合璧兴无穷。
赋得取人以身得贤字五言八韵	陈朝新	门将开吁俊，馆更辟招贤。莫漫求人切，须从正己先。无双才自裕，帷一学宜专。玉尺何由准，金绳本不偏。望风钦九德，指日定三铨。乐育菁莪什，威仪菉竹篇。分官迟命巽，立政早乘干。圣学唐虞绍，翘材遍八埏。
红毛城【赤嵌城】	陈正春	红毛回棹剩孤城，一隶皇图海宇清。映日蜃楼开宿雾，乘风雀舫泛沧瀛。涛翻鹿耳千层碧，波涨鲲身半夜声。壁垒森严凭锁钥，金汤巩固颂安平。
挽王烈女	陈正春	王家少妇擅英流，义烈殉夫孰与俦。连理愿生交树冢，杜鹃泣尽五更秋。纲常一系寒金泐，冰雪双清碎玉楼。贞烈犹凄风雨泪，荒凉寥落耐人愁。
书院即景	陈正春	半亩宫墙布席坛，烟光云影绕干阑。岩蒸云气晴能雨，树挟风声夏欲寒。隐几亦山青未了，开窗满目界真宽。蹊间有客徘徊处，好把心茅仔细看。
书院即景	陈正春	苍翠层层画不如，主人枯坐小亭虚。微阴旄旖绿飙度，疏影横斜淡月初。花似解人频揖客，鸟如知趣欲窥书。东风不管愁人倦，叶落阶前未扫除。
书院即景	陈正春	紫燕珊珊落故轩，讲堂听罢自翩翩。双飞未忍留仙去，栖僻还宜处士门。秋客重来殷款款，主人惜未解炎炎。一生巧计输黄雀，饮啄官仓长子孙。
雁门烟雨	陈汝缵	雁门春霭路，烟雨几重山。马迹遥程滑，樵歌冷韵间。岚浮横瀑影，径曲绣苔斑。转折深林外，村庐湿翠环。
石榴花	陈洪圭	蕤宾初应律，安石丽榴花。雨染红疑蘸，日烘色倍嘉。煌煌枝似火，烁烁蕊侵霞。眼着朱阑耀，辉连赤玉夸。丹房标石苑，绛种忆张槎。摇曳堪凝目，陆离映翠华。
泛舟莲潭赏荷花	陈洪圭	丛妍呈绿渚，烟景缀花朝。沦皱枝微蘸，波光影细描。落英鱼认饵，浮叶蚁为舠。浥露斜偎岸，迎风弱俯桥。低垂香欲滴，回映态如招。延伫寻芳处，婀娜入短桡。
丹渡晴帆	陈洪泽	万顷波涛涌，飞帆泛远空。迷离烟水里，缥缈有无中。席挂前山树，歌闻别浦风。舟从斜日渡，人自碧霄逢。一苇疑难即，千层望不穷。盛朝清晏候，雀鷁任西东。
龟山观涛	陈洪泽	汤汤无畔岸，入望势难收。没树疑浮芥，襄陵不辨邱。障川须大力，作楫藉谁优。愿得长风借，言观破浪游。
兰阳八景	陈淑均	海转台阳背面宽，天开岩户扼全兰。百三弓势射潮准，十里军声坚壁看。云外树嵌危堞小，山腰风吼怒涛寒。凭夸水尽朝东去，且拥南关兀坐安。
兰阳八景	陈淑均	水流天外海孤悬，幸有恩波及福泉。港小能容舟入口，帆低不碍石多拳。斜风撑出涛三尺，细雨收来幅十联。赢得人装书画稿，满江都唤米家船。
兰阳八景	陈淑均	入我襟怀在此间，西峰不独一员山。何人解向红尘洒，对景能消白昼闲。帘放竹猗秋水碧，栏扶花亚夕阳殷。披衣兴到余酣处，桨打溪头弄月还。
兰阳八景	陈淑均	一湾三十里平沙，笑指雕题近水家。雁起芦边秋涨阔，花疏蓼外夕阳斜。溪光润带禾千顷，洞口流交树八乂。盼到月眉围尽处，恍疑晚市聚鱼虾。
兰阳八景	陈淑均	华清今已冷香肌，别有温泉沸四时。十里蓝田融雪液，几家丹井吐烟丝。地经秋雨真浮海，人悟春风此浴沂。好景兰阳吟不尽，了应汤谷沁诗脾。
兰阳八景	陈淑均	石磴盘旋暮色苍，引人烟景入岩疆。轻如翠带拖岚起，细与晴丝挂嶂张。几担归樵寻出径，半林栖鸟抹斜阳。来朝拂袖登高顶，雅近炉头捧御香。
兰阳八景	陈淑均	昂然势矗海门东，十丈朝暾射背红。员峤戴星高出地，咸池浴水突浮空。山冲泖鼻开灵穴，屿转鸡心驾晓篷。自是醮波常五色，对看嶐岭亦曈曨。
兰阳八景	陈淑均	无端海市涌楼台，车马衣冠景物该。一水暗连诸噜嘓，半空擎出小蓬莱。仙家总在迷茫外，世境都从变幻来。莫便风吹南北澳，留将图画太阳开。
赠握卿叔丁卯（1807）年采访续修台湾县志	陈玉珂	邑志台阳阙续编，多君采访纪遗笺。文章道德千秋在，节孝忠贞一日传。五十余年详事实，十三阅月告成篇。他时太史輶轩过，无事停车访旧贤。
丰亭坐月	陈玉衡	前身明月竞传呼，又到丰亭认故吾。一署清风官似水，三更濯魄玉成壶。衣沾桂露凉如许，梦到琼楼近有无。我欲持杯重问讯，冰心彼此究何殊。
定寨望洋	陈玉衡	三秋策杖卦山巅，一望重洋思渺然。作楫安澜如此日，乘风破浪是何年。氛消绝岛鱼游泳，气结全台象万千。门户而今开鹿港，依稀争看估人船。
虎岩听竹	陈玉衡	虎岩名胜本天开，谁种琅玕引我来。为爱谈禅参玉版，却教送韵出花台。声疑风雨秋将半，梦到潇湘冷作回。惟有山僧饶雅趣，伴君洒落绝尘埃。
龙井观泉	陈玉衡	南来问渡过鳌头，又见香泉龙目流。凿井或从归籍后，分甘可自作霖不。清能赠我医凡骨，冷不因人放白眸。也识点睛飞去好，为施膏泽暂勾留。
清水春光	陈玉衡	清水岩前是我家，春风蜡屐旧生涯。无多山色供诗料，大半溪流杂落花。色界闻香僧入定，泉声到灶客思茶。一杯松乳消尘虑，寄语来人路莫差。
碧山曙色	陈玉衡	破晓支筇眺碧山，山中山色拥禅关。此身梦觉金鸡唱，对面峰排玉笋班。世界别开青一抹，云烟护得翠千般。老僧不解留真趣，敲动晨钟催曙还。
珠潭浮屿	陈玉衡	谁云东海不遗珠，珠落寒潭幻境殊。突兀一山圆复活，潆洄两水碧兼朱。菁华未必鲛宫出，采拾空劳蟒甲趋。为问采骊瀛岛客，此珍掌上得来无。
鹿港飞帆	陈玉衡	朝潮夕汐盼瀛东，盼得潮来海舶通。片片蒲帆齐出港，依依鹜影欲凌空。桃花艳卷三春浪，竹箭轻随一夜风。更有闲情堪入画，斜阳倒照海门红。
登红毛楼	陈璸	量移海外乍逢秋，凭眺依稀古戍楼。烽火惊心成往事，清笳入耳散边愁。盈盈带水孤帆杳，漠漠晴空白日悠。更喜澄清雄镇畔，飞云歘忽渡江头。
登红毛楼	陈璸	重移海外乍逢秋，凭眺依稀古戍楼。烽火惊心成往事，清笳入耳散边愁。盈盈带水孤帆沓，漠漠晴空白日悠。更喜澄清雄镇畔，飞云歘忽渡江头。
红毛城＆2	陈璇	秋风披拂海天青，瞥见安平耸石城。玉色烟光缥岛屿，金台晴气映蓬瀛。仙家鸾鹊凭高起，波际鱼龙帖浪行。闻道红苗雕镂日，神工鬼斧竭心营。
琅峤春潮＆3	陈璇	极目沧江上，春潮傍晚生。浮来千顷碧，洊至万科盈。有信随阳转，无心带雨惊。鱼龙看寂寞，凭眺有余情。
挽庄烈女＆4	陈璇	镇北钟灵烈女儿，愿随夫逝志难移。青年零落桃夭事，劲节从容破镜时。一片冰心摧铁石，千秋义魄愧须眉。荒郊极目双遗冢，山自含愁水自悲。
岚翠亭闲咏	陈登科	幽亭小筑面青峦，滴翠拖蓝绕曲栏。鱼影动摇波影碎，树声错杂鸟声欢。双清风月游神淡，一气干坤放眼宽。我欲寄情山水外，敲诗闲倚旧骚坛。
春日游鲫鱼潭五言古风	陈登科	潭影湛明月，幽林芳径穿。参差数茅屋，隐约依林泉。狺狺众犬吠，悞在桃源间。我来问耕夫，三五话桑榆。为予指东道，溪边一草庐。竹篱半遮掩，门外杂果蔬。客到坐谈久，烹茗款款留。矧复躭麴蘗，邀共饮丹邱。田家风味真，鸡黍供绸缪。微醉憩林下，身世惭闲鸥。往来镇自得，宿食奚所求。江湖信为乐，尽欲放轻舟。斜阳悬古道，栖鸟争林投。相辞出门去，春莺啼不休。
翠屏夕照得夕字五言六韵	陈登科	悠悠远岫间，冉冉残阳夕。萡影透林明，余光环麓碧。旋疑锦障宽，却讶罗纨窄。五彩耀龙文，千章辉凤翮。晓霞球屿联，春雨丹山积。乘兴蹑高巅，众峰如列戟。
扫坟口占	陈登科	扫坟经北郭，拂面尽西风。伞逐飞禽舞，人从曲径通。老牛眠竹巷，村妇爨林丛。饮罢农家酒，孤城落日红。
双鬟	陈筱冬	双鬟孰画旗亭壁，独茧应缫楚客丝。金凤台边游女队，踏歌争唱艳秋词。
留髭自咏，四首之一	陈维英	未岁生身本属羊，生髭羊岁恰相当。柔毛取义非无谓，主簿髯髭分外长。
留髭自咏，四首之四	陈维英	今朝诗思为髭抽，后日诗从捻处求。倘每吟诗频捻断，诗人口比老僧头。
六月大病几死呻吟稍间咏吟续之	陈维英	自锻洪炉面上灰，鬼门关外足徘徊。老妻烂额祈菩萨，小子扶肩接秀才。蚊厌血枯呼伴去，虱耽气腐挈家来。亲朋探问人如蚁，欲认何人眼倦开。
庚申（1860）下第后入内阁供职	陈维英	五旬始得到京华，悔作多时井底蛙。薄命莫攀红杏朵，厚颜且对紫薇花。身陪枢要貂毫润，手录纶音凤尾斜。入直玉堂严肃甚，隔墙便是帝王家。
淡北八景	陈维英	势撼蛟龙亦壮哉，波涛漰湃吼奔雷。三更十里军声急，疑是胥江倒海来。
淡北八景	陈维英	坌岭微茫八里间，连朝吐雾罩鸦鬟。此中定有深藏豹，未许分明见一斑。
淡北八景	陈维英	棹歌渔唱泛蟾辉，两岸芦花水四围。此地风光真赤壁，满船载得月明皈。
淡北八景	陈维英	潺湲十里响流湍，唤醒三更客梦阑。欹枕何人眠不得，轻舟疑傍子陵滩。
淡北八景	陈维英	宝剑何年掷水中，夜光高射斗牛红。料想化龙潜已久，几回烧尾欲腾空。
淡北八景	陈维英	第一关门锁浪中，天然水色判西东。莫嫌黑白分明甚，清浊源流本不同。
淡北八景	陈维英	丰年瑞雪积峰头，为兆磺溪岁有收。远望芙蓉无限白，教人错认玉山浮。
淡北八景	陈维英	地借牛皮不计年，荷兰征址剩荒烟。苍凉满目兴亡感，只在寒鸦古木边。
题太古巢	陈维英	山无甲子不知年，国入华胥梦枕边。树老岂栽盘古日，枝栖独辟有巢天。两仪石叫惊山鬼，八卦潭澄问水仙。自笑草庐开混沌，结绳坐对屋三椽。
太古巢即事，十三首之二	陈维英	白云为我锁紫扉，俗客不来苔藓肥。露煮春茶将叶扫，风吹诗草并花飞。
太古巢即事，十三首之三	陈维英	留住香烟鄣石屏，小窗读史与温经。书声坠落空江去，舟子停桡侧耳听。
太古巢即事，十三首之四	陈维英	隔一重江佛国开，剑潭寺隐碧林隈。山僧日日通音问，故送钟声渡水来。
太古巢即事，十三首之六	陈维英	月临碧水倍生姿，山静水澄人醉时。明月也耽山水趣，既斜欲落故迟迟。
太古巢即事，十三首之七	陈维英	绝好山川不染尘，得诗点缀耸精神。山灵应共川灵说，多谢诗人为写真。
太古巢即事，十三首之八	陈维英	对面山高草色鲜，牧童就草上危巅。人如蝼蚁牛如豆，买得奇观不用钱。
太古巢即事，十三首之十一	陈维英	晴朝月夜最关怀，风雨来时景亦佳。竹戛琅玕泉漱玉，梵音一洗太古谐。
太古巢即事，十三首之十二	陈维英	两仪石得阴阳气，八卦潭通坎兑根。别有洞天开小口，个中凉不异桃源。
太古巢即事，十三首之十三	陈维英	小屋如舟结构新，其间信宿脱风尘。明朝归去夸朋辈，我是羲皇以上人。
题剑潭古寺次区觉生韵	陈维英	无数生灵济，蛟龙未许腾。潭心空印佛，山顶秃如僧。寺僻云长锁，碑荒石不棱。俗肠何日洗，洗法问图澄。
题西云岩杂咏，十首之一	陈维英	兀坐禅堂学上乘，休辞永别对孤灯。风生灵室窗三面，月照寒床枕一肱。欲扣齐鱼祈佛祖，偏参絮果伴山僧。况兼此地西天近，绝顶烟云覆几层。
题西云岩杂咏，十首之二	陈维英	纵览干坤眼界宽，悠然瀛岛辟奇观。云峰窈窕参诗可，石洞谺谽入画难。未问棘闱扳桂蕊，且栖萧寺佩秋兰。先机若领他年相，熕芋缘何蕲懒然。
题西云岩杂咏，十首之四	陈维英	西云兰若上崚嶒，俯瞰江山一望平。石径纡回开法界，松轩寂寞听钟声。丁年汲古资修绠，丙夜摊书对短檠。浩荡此心宁待洗，明珠仙露拟同情。
题西云岩杂咏，十首之六	陈维英	东瀛秀气聚龟山，螺髻蛾眉四面环。烟火万家如指掌，水天一色豁心颜。云来云去松关里，人啸人歌梵宇间。好着芒鞋扶竹杖，高冈仰止月跻攀。
秋夜	陈维英	又是秋宵寂寞时，灯花空结并头枝。啼蛩遶壁天寒早，落叶敲窗旅梦迟。楚渚怜渠搴鄂被，河梁无客赠苏诗。萧萧夜雨迷三径，梓里如今菊满篱。
盐水港途中	陈维英	最喜今朝又是晴，管他时节近清明。云无带雨风偏暖，地不傍山路较平。香送草花催午气，春归林鸟唤诗情。恰逢麦候频驱雀，绿草村村木铎声。
建醮偶感【稻江建醮】	陈维英	祭鬼供神款客疲，富家难度况贫儿。衣裳典尽饥寒至，神鬼无闻客不知。
次徐树人七十述原韵【步徐宗干观察七十述怀瑶韵】，五首之一	陈维英	天护髯松不计年，杏花交荫五云边。道行也觉桴浮海，时急惟资楫济川。鲁蜀浙闽碑众口，兵刑钱谷担双肩。年当致士民忧甚，乞勿遄归栗里田。
次徐树人七十述原韵【步徐宗干观察七十述怀瑶韵】，五首之二	陈维英	和衷平贼檄交飞，宫保奇谋小保威。大树让功韬虎劔，泮林献捷盼鸾旗。东山瓜苦天心转，南国棠甘地脉肥。况掌文衡衡赤崁，冰壶玉尺世间稀。
次徐树人七十述原韵【步徐宗干观察七十述怀瑶韵】，五首之三	陈维英	徐孺仪型徐勉才，徐陵气肃尚书台。日惟忧国盾头墨，夜必告天炉上灰。旧伴忍拋琴鹤去，新恩将赐杖鸠来。重阳节过刚周月，羊酒欣联鹿燕开。
次徐树人七十述原韵【步徐宗干观察七十述怀瑶韵】，五首之四	陈维英	圣朝转告以为功，获福偏归失马翁。种菜遣丁三径辟，披蒲课子五经通。不疑节钺诸候日，犹带诗书儒者风。万里海天香一瓣，陈无已祝我南丰。
次徐树人七十述原韵【步徐宗干观察七十述怀瑶韵】，五首之五	陈维英	群贤觞咏恍兰亭，自述诗应写御屏。来日喜看重燕杏，引年何必进豨苓。汾阳福气天孙宿，扬郡祥占宰相星。开府府开莱丝戏，书香有后已衫青。
七月十七日大行皇帝升遐哭临恭挽【大行皇帝升遐哭临恭挽】	陈维英	曾掌丝纶侍内廷，忍闻銮辂入苍冥。地官下校逾双日，天极中尊坠一星。鬼蜮未剿先帝恨，神龙难附小臣停。成王绍治周公辅，应定东征慰庙灵。
一品夫人，四首之一	陈维英	父母虽生嫁即休，沈恩须向沈家酬。能知尽节便为孝，何事临行若死留。
一品夫人，四首之二	陈维英	三朝奉饭毕残生，苟活何如死更荣。陈氏曾殉监国难，同时奇节冠东瀛。
一品夫人，四首之三	陈维英	奸谋言翕訿今何在，一品头衔万古名。毕竟殉身缘底事，沈家冤案不须明。
一品夫人，四首之四	陈维英	鸾章一旦下东都，油壁香车离海隅。未审长安明月夜，贞魂犹恋故乡无。
监国夫人，五首之一	陈维英	三朝茶饭了生因，烈女传中第一人。尺组捐躯原死义，殉夫无恨恨奸臣。
监国夫人，五首之二	陈维英	螟蛉冤案暗伤神，地下相从愤莫伸。以吕易嬴还乐卜，岩疆转瞬属他人。
并蒂莲，三首之二	陈维英	淤泥不染两朱丹，此种应教号合欢。若使亭亭还解语，同心相对臭如兰。
竹得林字，三首之二	陈维英	不怕青霜白雪侵，千竿挺翠自成林。傍人只爱坚多节，但见君身未见心。
目力	陈维英	两目虽存力减前，临文敢怨视茫然。自从六岁攻书起，我已劳他七十年。
论诗	陈维英	着色原资妙选材，也须结构匠心裁。可怜绝艳芙蓉粉，涂在无盐脸上来。
五更	陈维英	倚壁灯光小炷留，宵眠醒必五更头。吾身自有时辰表，不用鸡人报晓筹。
山行	陈维英	路寻樵径蹑槎丫，山色苍深夕照斜。一树红枫全是叶，翻疑无叶满身花。
赠潘永清入泮	陈维英	十年风雨坐茅庐，今日新硎发剑初。百战屡超童子队，半途莫庆古人书。美才最忌骄兼吝，大德方能实若虚。久困泮池因懒学，愿君鉴我作前车。
一月十二日王蔼亭太守过访太古巢野人骇然观者如堵以为所未见也又题于壁【题壁】	陈维英	山径向无车马行，今朝破例有驺鸣。锣声出树厖争吠，伞影穿林鸟乍惊。未识长官环父老，不谙音语问先生。日斜客去村民散，仍闭柴门对短檠。
仓庚得仓字	陈维英	杏花作饭春常饱，柳絮为衾梦亦香。墙角留人诗鼓吹，尊前劝客酒笙簧。唤回暖气烟千树，说破天机雨一塘。即此鸟声能动听，觉防巧舌有臧仓。
白燕	陈维英	为嫌故国衣乌衣，换淡妆来觉昨非。杨柳絮缠银剪试，梅花粉抹玉钗飞。雪迷帘外浑难觅，月照梁间讶未归。欲报吉祥喧喜语，无如人识鸟音稀。
疑冢	陈维英	阿瞒技俩惯瞒人，七十二坟无一真。人死猜疑心未死，兢兢无地可容身。
贺云岩师四孙周岁	陈维英	崧岳钟灵太运昌，维申及甫降非常。风迎桂子双扉馥，露裛兰孙四座香。纬武经文看磊落，提戈取印乐轩昂。鸣銮世绪簪缨绍，预爱宾王观国光。
鄱阳湖	陈维英	江右奇观五郡环，天教巨浸当难关。雁声含冷催涛起，龙气吹醒卷雨还。一泒白吞彭泽水，半痕青点大孤山。舟人色沮予无异，曾十回经沧海间。
看地图	陈维英	旷览舆图学卧游，胸吞五岳小沧洲。眼前指顾须臾事，看遍神京百二州。
赋得良玉比君子	陈维英	无瑕君子德，追逐自含章。儒待珍争聘，人将玉比良。惟贤知所宝，有美韫而藏。守璞神偏固，成圭行本方。楚嗤珩问白，周咏瓒流黄。品贵金同式，才高尺细量。他山资砥砺，汝器胜琳琅。得士班名笋，磨礲圣化彰。
次同程守山司马泛舟游剑潭寺韵	陈维菁	八景居其一，诗人论沸腾。开心方见佛，无发岂真僧。竹榻经多蛀，苔碑字有棱。剑沉龙已杳，空对碧波澄。
题吴希周百蝶图，二首之一	陈维藻	粉腻涂来两翅华，轻于燕燕受风斜。当年只道丹青树，谁识丹青画不差。
题吴希周百蝶图，二首之二	陈维藻	风流尽日学偷香，尽日偷香尽日狂。多少风流君写就，知君会作采花郎。
赋得夜凉溪馆留僧话	陈绳	老僧欲去复留之，溪馆微寒夜话时。莲社远公犹具酒，香山居士尚吟诗。谈空有象天花落，持偈无声法雨施。毕竟三心须点破，道傍婆子莫支离。
赋得楼台倒影入池塘	陈绳	半亩池塘暗水通，楼台分影幻神工。河山返照冰轮里，亭馆横陈玉镜中。午日穿林光潋滟，晓风拂岸碧玲珑。尘寰色象从来有，探到源头事事空。
与友人论诗	陈绳	书不五车休论学，才非八斗莫吟诗。入青莲室门何在，登浣花堂路未知。呕出心肝方稳练，放开手眼始神奇。个中犹有真消息，欲辩忘言请自思。
五鸣鸡	陈绳	标标引嗉自呼名，太极平分似绘成。二十五声随漏滴，底须侵晓候鸡鸣。
节妇郑氏诗【挽郑烈妇】	陈圣彪	珠沉玉碎失光辉，皓月贞心斗雪飞。慷慨果能酬妇道，从容原欲慰庭闱。镜台夜静双鸾渡，华表春深两鹤归。千古精灵应不散，九原含笑伴乌衣。
赠握卿弟丙寅年(1806)呈禁扮妆武圣神像	陈肇昌	后汉忠贞第一人，千秋名义赖犹新。谁家混列梨园谱，我辈如临金阙身。窃恐当场浑作假，致教流俗认为真。惟君独惧伤风化，一举偏令畏圣神。
二赞行溪【二赞行桥】	陈辉	竹桥双渡涨西流，草绿寒烟拂岸头。马足欲前还又却，数湾春水冷于秋。
小店仔夜宿	陈辉	尘途未整远行装，夜息还同客异乡。一盏寒灯吟拓落，三更旅舍话凄凉。茅檐梦破芙蓉月，竹榻思侵荻苇霜。晓起鸡声咿喔处，数村烟水画苍苍。
渡菅林潭【菅林潭】	陈辉	溶溶潭水碧无垠，两岸苍烟锁白苹。山影远涵波色翠，云光斜映浪花新。一肩行李临流客，半棹歌声唤渡人。欲向前村暂栖息，酒帘风起绿杨津。
依仁道中	陈辉	踽踽行来望翠微，晚风吹度拂征衣。檨林斜影迷樵径，竹坞繁阴引钓矶。路转纡回溪鸟散，山横黯淡野人归。乡村扰扰何时靖，万马频嘶未解围。
凤山道中	陈辉	凤岭崎岖道，游人蹑屐行。跻云穿树隙，踏石越浮坪。野鸟半知类，山花不识名。登临望无极，莽苍色纵横。
鳖兴溪	陈辉	芦漪人欲渡，几曲鳖兴溪。浅沚飞沙鸟，深蓬叫野鸡。岚横卑湿地，路入水云蹊。应是极南处，村遥草露迷。
琅峤山	陈辉	天南遥极际，跨海一峰青。地近朝东水，人看拱北星。千层通翠嶂，四面是沧溟。力致槟榔货，开山敌五丁。
村中	陈辉	隐隐孤村近碧峰，朝来但觉晓云浓。疏狂到处难为客，懒散无心学老农。草屋寒烟迷橘柚，竹桥秋水映芙蓉。寂寥幸有园林趣，为觅奇岩路几重。
鲫潭霁月	陈辉	一潭澄彻月流华，潋滟浮光四望赊。冰镜濯磨尘不滓，玉英漂洗色无瑕。清涵藻荇披幽涧，冷照鱼龙戏浅沙。夜静村庐疏雨外，箫吹隔岸半渔家。
五妃墓	陈辉	精诚归帝子，大节凛冰霜。慷慨同千古，从容共一堂。兰焚山失色，玉瘗土留香。卷地悲风至，萧萧起白杨。
赤嵌夕照	陈辉	夕阳斜照赤嵌楼，揽古兴怀到此游。废堞蝉鸣余老树，颓墙雀噪等荒邱。窗临岛外晴波影，门泊江边晚渡舟。当日筑城人已去，霸图空付水东流。
春日，二首之一	陈辉	春来搜索句还成，把酒行吟半日酲。为是东风吹我醒，海棠花外听流莺。
春日，二首之二	陈辉	韶华向曙海天开，红蕊青枝照水隈。镇日书窗无客至，小帘风暖燕飞来。
秋吟	陈辉	竹院萧萧里，微风度碧栏。怀人花共瘦，踏月影同寒。砧杵敲何急，衾裯梦觉单。长吟非有恨，只怕听更残。
秋雨后即事	陈辉	残雨新添一色秋，小窗开处见清幽。箫吹淡月通溪店，漏滴寒空近戍楼。对影孤吟悲宋玉，惊魂断梦忆庄周。雁飞不到台阳路，怅望天涯芦荻洲。
郊行古意	陈辉	辛苦远行人，寂寞溪山路。云水隔疏村，渺渺横烟雾。鸡声出竹篱，高树滴微露。负耒有农夫，行歌临野渡。竹筏散不收，一篙不知处。惊起白鸥飞，低拂芦花去。
拟古	陈辉	庭东一树桃，庭西数竿竹。桃花春既穠，篱笋夏初绿。爰有幽隐人，对之作迈轴。桃竹向时荣，斯人甘淡薄。饮露餍晨蔬，采摘不盈掬。可当黄绮芝，霞炊石火熟。可当夷齐薇，云煨青山斸。鸿飞远冥冥，寥廓无曲局。莫食田间粱，谁能任拘束。所以君子修，清操常不辱。
自题	陈辉	穷居忘我拙，涉世懒逢迎。壁破牵云补，窗疏待月生。蘧庐天地阔，尘事羽毛轻。好就杯中酒，狂歌一放情。
海会寺次壁间韵	陈辉	疏桐曲径对荒亭，得句闲吟任放情。处处青畦延绿亩，村村柳暗又花明。禅居笕水当厨近，野笠锄云掠地轻。古寺钟敲天境外，霸图空剩旧雕楹。
昭亭看白莲	陈辉	碧涵芳霭品成仙，隔断红尘几瓣妍。云母槛头蟾乍起，水晶帘外鹤闲眠。香飘浑是冰台影，色动全浮玉璧烟。看取亭亭真异种，何郎粉为六郎传。
礁巴师戎晓发【晓发小店仔】	陈辉	碧草横塘露未消，计程烟水望中遥。数声鸡犬当山店，十里园林近野桥。人在石厨炊火起，客临茅屋酒帘飘。匆匆行李随青犊，度竹穿榕看采樵。
水帘	陈锡珪	水晶风动挂高天，石洞玲珑俯百川。神女香奁临镜罢，山僧锡杖倚云悬。双飞乳燕迷芳草，独耀银蟾隔紫烟。便觉林栖无俗韵，好教户牖发清姘。
竹栈	陈锡珪	谁向瀼西歌竹枝，天涯迢递路参差。横桥自泻清溪水，曲径遥通绿草池。几道舆梁劳结构，一川烟雨自迷离。那堪送客春深候，柳色青青匹马迟。
松关	陈锡珪	连天叠翠护名山，谁辟松阴数亩间。隐映危楼残戍险，参差鸟道暮樵还。昂藏不逐星霜老，倔强潜消岁月间。待看龙蟠风雨夜，依稀百二古秦关。
蕉屏	陈锡珪	绡雾縠软屏横，好句留题藉管城。画雪司空真可圣，衔杯学士欲逃名。斜分竹色侵庭翠，远拨梅香入梦清。忆我山窗风雨夜，不堪滴沥到天明。
贺握卿兄桐月举第一子	陈震曜	太史占星聚，元方启梦熊。三春欣岳降，五世庆闾充。自顾惭痴叔，相期惜养蒙。昂昂千里骥，仲举此神童。
菊花	陆广霖	群芳萎绝剩凄凉，独向东篱吐暗香。数朵黄英秋浥露，一枝紫艳晚凌霜。名成彭泽悬车后，色重龙山落帽傍。赖尔挺然生傲骨，不教肃杀肆锋鋩。
桃花	陆广霖	黄蜂紫蝶日纷纷，蹊上清芬隔水闻。朱脸和风初带酒，芳姿含雨乍行云。文君垆畔飘红袖，宋玉墙头露绛裙。莫道元都诗句好，几回迁客叹离群。
番果图，二首之一	陆荣柜	名象遥传东海东，根苗无可问鸿蒙。波罗蜜与菩提种，犹有林藤地味风。
番果图，二首之二	陆荣柜	如斗如拳硕且繁，不离海岛托云根。甜酸苦辣皆成实，总荷天家雨露恩。
题黄侍御番社图，二首之一	陆荣柜	日丽中天万国环，八埏风俗版图间。谁言黑齿雕题远，只在麟洲小水湾。
题黄侍御番社图，二首之二	陆荣柜	清时绝岛似仙乡，密箐深林化日长。捉罢野牛还捕鹿，闲来饱啖夜舂粮。
节妇郑氏诗【挽郑烈妇】	陆登选	琴风凄断泣孤鸾，霜月惊看花魄残。劲节不磨天地老，幽怀有恨水云干。帷空祗是存冰蘗，镜破还同折镆干。含笑九原双比翼，贞心长彻海波寒。
蝉琴	韦国模	弹来古调夕阳边，一树无情噪暮蝉。伫月饱餐三径露，哦松细咽半空烟。残声曳去聆余韵，急响停时讶断弦。吟罢碧云春欲暝，绿阴眠稳晚风前。
蝶板	韦国模	栩栩寻芳遍绿郊，几丛梅影翅轻捎。红牙有谱依花按，白板无腔信羽敲。打破冷香风入拍，翻残腻粉月当梢。檀心一点枝间逗，争得莺梭燕剪拋。
海市	韦国琛	海立云垂澜拥紫，星房雾牖亘天起。列肆骈阗一哄兴，隐隐十洲见城市。罗剎冯夷杂沓来，鲛宫贝阙相当开。潮声人语若互答，顷刻变幻千万回。别有蜃楼高百尺，波臣贳酒宴河伯。十千沽酒莫辞贫，醉视茫茫海涛白。
蜂房五律	韦国琛	指点蜂窠里，房悬一角斜。春深香作国，日暖蜡为家。世界真如蜜，楼台半是花。忽逢金翼使，为报午时衙。
螳斧	韦国琛	趯趯螳螂斧，临风带怒行。一身腾去健，双臂劈来轻。拒辙看呈勇，听琴讶变声。黄昏三径里，修月证前生。
梦灯	韦国琛	的皪画帘前，萤飞不夜天。孤灯终弗灭，真火本无烟。影为临风闪，光还冒雨燃。碧梧秋苑夕，流映绮罗筵。
蛙鼓	韦国琛	渊渊响澈白苹洲，梵响分明闹未休。两部喧来高士听，五更挝起戍人愁。池塘细雨催花日，田水清风报社秋。到处乱敲如记里，淡烟疏月一声收。
蚓笛	韦国琛	不须丝竹奏分明，直把虫声当笛声。夜冷水龙翻别调，宵深歌女怨残更。吟余柳色墙阴古，咽落梅花砌上清。为问倚楼人在否，满阶苔藓碧无情。
贺陈握卿阳月举第三子	韦廷葆	跨灶先人事，君今数梦罴。不凡无忝祖，有兆卜佳儿。立鼎齐三孔，摩天冠一时。瑞符丹穴凤，英物早怀奇。
下弦月观鹿耳门渔火	韩必昌	夜深群动息，气凉暑渐无。坐觉幽意适，徙倚阁东隅。正值新晴后，烟树稍模糊。沉沉半钩月，利露幽光孤。遥望鹿耳门，隐隐平沙铺。少焉月渐升，纷射鼋鼍居。错落渔火集，闪烁出菰芦。将与疏星杂，上下明空虚。风静波不兴，海面一镜如。皑皑东方白，拍拍惊啼乌。骤寒逼衣裳，吾将归吾庐。
有客问台湾土风者以此答之	韩必昌	瀛壖久已沾声教，耕凿共安饮食天。渔火红摇官渡月，樵担绿破雉墙烟。谁沉铁网将奇采，空把灵犀向海燃。夜夜花村鸡犬散，太平时世任高眠。
游竹溪寺观壁上溪西鸡齐啼限韵诸作戏效之复纳十二支其中知小技无当大雅姑存之	韩必昌	闻道竹溪胜虎溪，龙潭蛇穴夹东西。骑羊客解谈刍狗，脱兔僧能养木鸡。牛奶果垂松径满，鼠姑花发药阑齐。拚将系马烧猪肉，无奈归猪绕树啼。
金鸡晓霞	颜绍隆	沟分红黑两条齐，过客惊看眼欲迷。澚岛湾环三十六，晓占佳气在金鸡。
折柳赠别	高拱干	牙旗风正惜离群，岛屿全收万里云。鲸海长留铜柱烈，凤城新典御林军。功高阃外频推毂，别后天涯只忆君。何日平原春草绿，骅骝重骋五花文。
东宁十咏	高拱干	晓来吹角彻苍茫，鹿耳门边几战场。流毒犹传日本国，偏安空比夜郎王。楼船将帅悬金印，郡县官僚辟草堂。使者莫嫌风土恶，番儿到处绕车旁。
东宁十咏	高拱干	州县功名宁复论，承家世受国深恩。拂须自昔轻参政，强项从来动至尊。客去留诗鱼挂壁，吏闲无牍雀罗门。韶光拋掷真堪惜，野杏春深落满村。
康熙三十二年（1693）春蒙圣恩赐袍至台恭纪二十韵有序	高拱干	车服本酬庸，王臣励匪躬。不才何比数，盛世幸遭逢。道际垂裳日，朝多补衮功。褰帷荣郭贺，布被卧孙弘。吏重二千石，诗陈十五风。珙球来海外，金缯赐宫中。忆昔瀛台宴，为郎画省东。追随承钜典，拜舞后群公。捧出卿云丽，裁成御气浓。一麾居郡国，十载课桑农。辱与循良列，知蒙特达隆。鹭门秋色好，鷁首绿波融。扬激名难副，绥柔俗未同。格苗当舜代，兴学慕文翁。背曝暄思献，天高恩更崇。鲛机输灿烂，凤尾并茏葱。长短身虽称，伛偻趋益恭。颁从骠骑将，制自内司空。寸草三春照，孤蓬万里踪。敢言章有德，祇识报无穷。
赤嵌夕照	高祖彭	百尺高楼镇海东，夕阳斜映满城红。分明绘出皇图□。想见当年汗血功。
雁门烟雨	魏国雄	以雁名门雁却无，望中云树半模糊。谁家染笔工秋画，一幅沧溟烟雨图。
赠陈握卿己巳年（1809）引心书院首唱，二首之一	魏尔青	结社春秋祭祀殷，丹炉点化课诗文。惟君默契神仙意，乐道飘然迥出群。
赠陈握卿己巳年（1809）引心书院首唱，二首之二	魏尔青	最好无虚结社名，奇文共赏对花评。香风引发心中隐，一笔挥云奠太清。
暮春东郊	黄仁	未改东风欲自南，细推寒暑此时酣。芍兰从古传溱洧，童冠于今可二三。燕语莺啼何所恨，桃穠李郁为谁贪。暮春佳气年年胜，无数晴光动翠岚。
东宁春兴六首，六首之一	黄佺	昨夜园林播暖风，辛夷开尽小桃红。云封孤岛天阊外，竹拥人家烟雨中。社日尚难欺乳燕，波涛原不阻归鸿。王孙芳草情无限，一曲狂歌仰碧空。
东宁春兴六首，六首之二	黄佺	三十年来新辟境，春城郊郭俗繁华。槟榔生啖客唇艳，麦穗横簪女鬓斜。茅屋人烟连瓦屋，汉家箫管杂番家。惭余数载为名利，辜负寒园桃李花。
东宁春兴六首，六首之三	黄佺	赤嵌城东番檨林，云晴风静晓烟清。数声杜宇游人意，几点桃花仙客心。已对风尘磨旧剑，更从萍水调新琴。年来劳苦知谁为，亲发萧萧霜鬓侵。
东宁春兴六首，六首之四	黄佺	海角偏惊景物新，江城如画草如茵。黄开映日林头檨，绿长迎风水面苹。庭树鸟啼回旅梦，故园花发为谁人。登楼在处堪成赋，何必江陵独怆神。
东宁春兴六首，六首之五	黄佺	青山舒却丽容姿，士女欢游杂沓时。尽解园林看芍药，谁从荆棘辨灵芝。无名鸟雀呼还止，有节篔簹翠自宜。今古枯荣非一定，祇应醉酒复吟诗。
东宁春兴六首，六首之六	黄佺	晓来无事步闲庭，花草当阶任意生。梅树犹开海外地，春风不落世中情。烟迷傀儡生番社，苔掩贺兰旧瓦城。壮志磋磨还未减，举头万里见云情。
登冈山	黄佺	海外高冈旧有声，偶然登眺最移情。步经未历嶙峋径，意解非常草木名。看去有山皆俯伏，朝来无水不分明。何妨猿狖缘林叫，且向上头听凤鸣。
安平晚渡	黄元弼	落日海天红，孤城一苇通。潮平轻荡桨，浪急半推篷。不尽栖飞鹜，无边断续虹。几回思共济，举首待长风。
法华寺	黄元弼	旧时书舍几经迁，翠柏修篁引客怜。人去蝶回浑是梦，僧归花落已多年。茶厨不认避烟鹤，竹径犹存映月川。一片红尘何处洗，南华此日有新篇。
咏地瓜，四首之一	黄化鲤	兽掌龙蹄并有名，匀匀禹甸种初成。自从海外传嘉植，功用而今六谷争。
咏地瓜，四首之二	黄化鲤	不是黄台旧种传，周原生处陌连阡。青精好饭无他让，绝胜蹲鸱与玉延。
咏地瓜，四首之三	黄化鲤	味比青门食更甘，满园红种及时探。世间多少奇珍果，无补饔飧也自惭。
咏地瓜，四首之四	黄化鲤	酿成佳醴异香清，太白觞飞醉月倾。却笑江陵千树橘，封侯空自博虚名。
咏水沙连社，三首之一	黄叔璥	水沙连在万山中，一屿环湖映碧空。员顶净明傍作屋，渡头烟火小舟通。
咏水沙连社，三首之二	黄叔璥	土乘水上作浮田，竹木交加草蔓延。最是此间勤稼穑，能同输赋足丰年。
咏水沙连社，三首之三	黄叔璥	湖中员屿外重溪，三跨横藤人自迷。此境若非番社异，武陵洞口认花蹊。
漫记，六首之一	黄叔璥	沙辘行来界北边，裸人虽陋意殊虔。官厨未识都都味，首顶糍盘众妇先。
漫记，六首之二	黄叔璥	聚薪然火烛天衢，一妪鸣金猫女趋。三碗鲸吞齐赐酒，合围挽手共歌呼。
漫记，六首之三	黄叔璥	踏地分曹却退行，团花簇锦斗身轻。直前逞态蹁跹甚，高唱惟闻得得声。
漫记，六首之四	黄叔璥	自闻天使过台时，番社遥临岂所期。内视土官能汉语，剧怜耄孺尽欢嬉。
漫记，六首之五	黄叔璥	临发追攀不惮劳，行行为尔驻旌旄。蛮娘伏地齐声唱，一步争如一步高。
漫记，六首之六	黄叔璥	谁言异类不同群，煦妪春温未忍分。见说新名回马社，他年留纪海东云。
闻武洛社采薪歌	黄叔璥	发声一唱竞嘻呵，不解腰眉语叠何。傀儡深藏那敢出，为闻武洛采薪歌。
番社杂咏二十四首	黄叔璥	荒地欲松园更腴，诛茅覆草令秋枯。种时禾秸惊风雨，杂植还教薏苡扶。
番社杂咏二十四首	黄叔璥	小楼贮粟号禾间，剉竹编茅盖自闲。应识名禾知本计，可专饮血事搜山。
番社杂咏二十四首	黄叔璥	蛮娘织作亦殊勤，圆木中空槽口分。尺布可堪持北去，但令知有达戈纹。
番社杂咏二十四首	黄叔璥	霜钟云磬韵双清，何处村庄旋旋鸣。北客初来听不厌，那知此是夜舂声。
番社杂咏二十四首	黄叔璥	未负耕犁未服輈，谁教驯狎入栏收。番儿自惯无鞍马，大武山头捉野牛。
番社杂咏二十四首	黄叔璥	仰沫巨鱼纔跃波，矢无虚发巧如何。于今苦学汉人法，驾筏施罛事转多。
番社杂咏二十四首	黄叔璥	地辟年来少鹿场，焚林设阱两堪伤。擒生翦耳如黄犊，相逐平原互斗强。
番社杂咏二十四首	黄叔璥	盛植槟榔覆四檐，浓阴夏月失曦炎。猱升取子飞腾过，不用如钩长柄镰。
番社杂咏二十四首	黄叔璥	出草秋深尽夏初，刖蹄剖腹外无余。当官已报社商革，五谷鸡豚一一书。
番社杂咏二十四首	黄叔璥	兽皮时出内山深，互市传来直至今。莫道汉人曾未到，熟番有路敢探寻。
番社杂咏二十四首	黄叔璥	不为穴处不巢巅，布毯牢将两树缠。此味睡乡人不识，不须化蝶自翩翩。
番社杂咏二十四首	黄叔璥	社中各自置楼高，猫踏更番未觉劳。击柝宵严镖箭利，尽教鼠窃远潜逃。
番社杂咏二十四首	黄叔璥	未经牵手尚腰围，习惯身轻走若飞。凉夜月明齐展足，羡他猫女愿同归。
番社杂咏二十四首	黄叔璥	制琴四寸截琅玕，薄片青铜窍可弹。一种幽音承齿隙，如闻私语到更阑。
番社杂咏二十四首	黄叔璥	配他弦索亦相宜，小孔横将按鼻吹。引得凤来交唱后，何殊秦女欲仙时。
番社杂咏二十四首	黄叔璥	赘婿为儿妇是家，还怜凿齿擦蕉花。何如高架迎归去，偕老相期礼自嘉。
番社杂咏二十四首	黄叔璥	生儿出浴向河滨，仙气长留冷逼人。三保当年曾到处，南洋诸国尽称神。
番社杂咏二十四首	黄叔璥	殊风虽陋尚堪论，恤老收穷古意存。长者途逢皆却步，朋侪相见亦寒温。
番社杂咏二十四首	黄叔璥	外沿大海内深溪，浮水葫芦每自携。惟有土官乘筏过，众擎如蚁两行齐。
番社杂咏二十四首	黄叔璥	历书不识岁时增，月几回圆稻一登。邻社招邀同报赛，竹杯席地俗相仍。
番社杂咏二十四首	黄叔璥	男冠毛羽女髟监鬖，衣极鲜华酒极酣。一度齐咻金一扣，不知歌曲但喃喃。
番社杂咏二十四首	黄叔璥	红毛旧习篆成蜗，汉塾今闻近社皆。谩说飞鴞难可化，泮林已见好音怀。
登红毛城	黄名臣	雄镇当年控上游，波涛万顷望中收。鲲身云合晴皆雨，鹿耳风生夏亦秋。潮汐时通沧海气，干坤中划大江流。从兹岛屿风烟静，极目纵横尽钓舟。
咏水沙连图，二首之一	黄吴祚	二十余社尽边湖，南北沿崖仄经纡。斗六门来通一线，诸番形胜岛中无。
咏水沙连图，二首之二	黄吴祚	五色尨毛杂树皮，织成罽毯世稀奇。蛮娘妍好珠垂项，不见做田歌舞时。
咏上澹水八社，二首之一	黄吴祚	初冬出草入山深，先向林间听鸟音。荜雀飞来音较亮，诸番竞奋逐前禽。
咏上澹水八社，二首之二	黄吴祚	社中留客劝衔杯，诸妇相将送酒来。误进一杯须尽饮，漫分辞受起嫌猜。
翠屏夕照	黄梦兰	日落沧江好，挥戈射翠屏。半规谁点缀，孤嶂独娉婷。残照浮金镜，斜阳篆玉硎。闲来欣晚对，凭几拾余青。
凤岫春雨	黄梦兰	台南钟凤岫，雨送及时春。木德沾濡盛，土膏润泽新。天晴苞起瑞，云散彩无尘。为报西畴急，更占霭吉人。
寿握卿陈先生四十八	黄天德	天高气爽露华涵，介寿登筵晋酒酣。胜友歌诗敲砚北，德星聚野耀闽南。筹添海屋知盈百，祝效华封已得三。来岁知非旋服政，频年矍铄拜恩覃。
台湾吟，四首之一	黄学明	四溟中断此孤悬，日月轮高见影偏。泣泪鲛人朝入市，凝寒金气夜干天。马鞍矗起青全岛，鹿耳雄开障百川。盛气消沉无觅处，牛羊来下翠岩烟。
台湾吟，四首之二	黄学明	漆身裸体类山麌，有古遗风不是愚。蔓草束头分角髻，青筐归市买陬隅。编莎似橐篐腰骨，截竹为圈塞耳珠。蛮曲听来无一字，行歌岩下采春芜。
台湾吟，四首之三	黄学明	山花满插鬓头光，蛮妇蛮童一样妆。久嚼槟榔牙齿黑，新成曲糵口脂香。草间察节知风色，日下承暄度岁霜。独有生男无喜处，女郎求室迓儿郎。
台湾吟，四首之四	黄学明	山深深处又深山，一种名为傀儡番。负险杀人夸任侠，终年煨芋饱儿孙。烟霞铸骨身能寿，薜荔为衣冬亦温。鸟道倚天高不极，惯常奔走捷如猿。
双溪途中作	黄学海	下双溪接顶双溪，两岸秋风槲叶低。莫道渔船无泊处，桃花三月认前堤。
巡课新港番童	黄对扬	草榻琴书岁月迁，多因训课滞青毡。几团绿树迷村外，十里青畦到马前。闻说夷人敦旧俗，也参讲席味真诠。民风自古关儒术，服教番黎正帖然。
台郡红毛楼在县治之左旧址犹存闻密室之下有地道通安平未之详也楼半倾坏房室幽奥久封尘土人踪罕到登览一周用成七律	黄对扬	红彝市宅踞台湾，今日残楼付等闲。复道久缘尘土塞，斜梯谁向古藤攀。巢营兔窟门如窦，室绕蛇行路几弯。俯瞰安平余旧筑，百年风雨洗苔斑。
寒窗	黄希先	懒补窗栊隙，寒光缕缕通。棂疏应漏月，纸破定穿风。霜积辉生白，灯挑影闪红。是谁勤苦读，映雪十年功。
花朝游弥陀寺	黄廷光	联步禅林眼欲迷，枝头簇簇绕东西。游人队里探花信，社燕飞来蹴絮泥。到处中和饶好景，谁家红紫不成蹊。弥陀散出天香满，唤醒流莺百啭啼。
村庄漫兴	黄廷璧	平原四望正离迷，几座人家莿竹西。鸡犬有情皆入画，阴晴无景不成题。横塘水满云千亩，翠陌春深雨一犁。自愧车尘多仆仆，轻风难蹑武陵溪。
观潮斋即景回文，二首之一	黄敬	迢迢绿水绕山崇，片片晴霞映日红。桥落波光虹倒影，镜磨秋色月生东。遥天暮霭遮高树，远浦渔舟泊晚风。邀客有时酣眺望，潮回暗浪碧波中。
观潮斋即景回文，二首之二	黄敬	中波碧浪暗回潮，望眺酣时有客邀。风晚泊舟渔捕远，树高遮霭暮天遥。东生月色秋磨镜，影倒虹光波落桥。红日映霞晴片片，崇山绕水绿迢迢。
淡江吼涛	黄敬	夜静何声入耳嘈，那知淡北吼江涛。喧天不是因风怒，震地偏怜对月号。雨后鸣时晴可卜，暗中响处雨相遭。喤喤恰似雷霆起，醒觉潜龙万里翱。
芦洲泛月	黄敬	淡北关前一小洲，荻芦摇曳泛中流。江含夜色清辉漾，月照波光罩影浮。葭叶有声翻白露，浪花无际滚金球。小船乘兴随机转，赛过苏公赤壁游。
关渡分潮	黄敬	南北安澜颂禹勋，而今渡口各成纹。谁将素练中拖界，却把洄潮两道分。二水苍茫含皓魄，双条缥缈暗斜曛。莫嫌欲济无舟楫，几度津头思不群。
坌岭吐雾	黄敬	坌岭为何高插天，朝朝吐雾与相连。横来海气千寻白，接得岩云一派鲜。林里苍茫藏虎豹，谷中呼吸隐神仙。莫嫌胜景层层锁，剪破春风在眼前。
过关渡港	黄敬	一望青山近，微蒙不见家。只因归思急，那怕浪淘沙。
秋社竹枝词，三首之一	黄敬	相逢相问属秋天，共说今年胜旧年。田祖有神宜报赛，吹箫击鼓备芳筵。
秋社竹枝词，三首之二	黄敬	盘有粢兮鼎有牲，同来祀社告西成。祭余不用留神惠，相劝庄人酒共倾。
秋社竹枝词，三首之三	黄敬	酒酣耳热歌声起，翘首村村夕照微。散社忍教相别去，醉闻箫管又忘归。
鸡笼竹枝词	黄敬	万顷波涛一叶舟，无牵无绊祇随流。须臾满载鲈鱼返，贩伙争沽闹渡头。
二重溪	黄敬	重泉声里独徘徊，曾为先翁采药来。怪底余香至今在，四时芝朮有花开。
基隆竹枝词	黄敬	万顷波涛一叶舟，无牵无绊祇随流。须臾满儎鲈鱼返，贩伙争沽闹渡头。
山鸟	黄文仪	流水声喧乱石间，云罗峰顶鸟飞还。一声冷叫山头月，人自闹时物自闲。
山窗	黄文仪	勿嫌寂寞小窗坐，还有幽禽悦耳啼。岁暮众芳摇落尽，鲜妍菊尚绕篱西。
冬日杂咏，三首之一	黄文仪	叶落山空木露青，疏松老柏翠停停。高凌霄汉云长护，夜静风涛响若霆。
冬日杂咏，三首之二	黄文仪	暮霭斜阳落雁汀，蒙蒙细雨阻行旌。长江寒急波涛恶，幽壑潜龙睡未醒。
冬日杂咏，三首之三	黄文仪	浓云密密布层阴，雪满前山路正深。雨为天寒吹似霰，梅花开遍玉成林。
冬夜八首，八首之一	黄文仪	风起寒涛响，霞拖远岫明。暮烟埋野树，夜月照山城。酒后诗情在，花前道气清。石床趺坐久，掩卷听钟声。
冬夜八首，八首之二	黄文仪	一池新水碧，万点夜星明。境静风敲竹，檐虚月照楹。牢牢花犬吠，唧唧草虫鸣。宝鸭频添炷，铜壶漏二更。
冬夜八首，八首之三	黄文仪	嚼雪题新句，焚香净客心。天寒烟较重，云暗夜来深。天冷茶声歇，衣单露气侵。孤灯人寂寂，聊写静观吟。
冬夜八首，八首之四	黄文仪	清磬一声外，频敲数韵诗。雪香梅暗吐，山回月来迟。风起帘波动，更深露气滋。检书烧短烛，红影照离离。
冬夜八首，八首之五	黄文仪	月暗山无影，叶垂露有光。墙边梅吐白，篱下菊开黄。斗酒娱寒夜，疏帘怯晚霜。挑灯红落烬，趺坐看金刚。
冬夜八首，八首之六	黄文仪	铜漏频推箭，银缸落尽煤。寒侵三径雪，烟重一技梅。酒酌卜萄绿，茶烹瑞草魁。晨鸡三叠唱，晓色向东开。
冬夜八首，八首之七	黄文仪	江星云外落，海日地中来。水碧浮天镜，霞红照玉台。几株枫树雪，数朵陇头梅。报晓钟初击，霜寒落叶豗。
冬夜八首，八首之八	黄文仪	雪黏千树白，霜染一林红。星落花垂露，更残雾卷风。板桥苔路滑，海屿日华融。世界劳生事，干坤任转蓬。
冬景八首，八首之一	黄文仪	一窗冷雨裁诗夜，半壁青灯立雪时。风送涛声来枕畔，烟笼春色上梅枝。茶烹活水珠跳急，炉爇名香雾袅迟。醉意陶陶聊自适，琛情间寄几行诗。
冬景八首，八首之二	黄文仪	黄花无语解含嚬，绿酒多情惯醉人。枕上梦魂频化蝶，壁间剑气未埋尘。冲霄老鹤云情在，傲雪寒梅雨意新。莫怪空山零落尽，霜严谁是后凋身。
冬景八首，八首之三	黄文仪	月来日往成今古，物换星移转岁年。一片闲云空里色，千林落叶晚来烟。风光共道如流水，世界谁知似芥船。夜静涛声闻汩没，琴情妙入伯牙弦。
冬景八首，八首之四	黄文仪	静里方知宇宙宽，匡林梦觉意闲闲。逸情聊共青云远，幽兴贪看夜月团。山意冲寒梅破蕊，岸容带雾聊凋残。芳心未与年俱尽，且醉流霞待鹤还。
冬景八首，八首之五	黄文仪	寒风吹送晚来潮，水意云情入望遥。雪满空山人独立，霜凝老干木初凋。遐心寄与云边鹤，韵事闲听月下箫。想到江头烟雨里，野梅应放玉千条。
冬景八首，八首之六	黄文仪	烟锁寒山睡未醒，鸟飞绝迹悄无声。遥看零落疏林外，犹带苍红石发萦。雨雪霏霏催岁暮，梅花泛泛迫诗情。年来世事浑忘却，重订江鸥旧日盟。
冬景八首，八首之七	黄文仪	倚栏日日看云行，风动疏林鹤梦惊。旷野萧条晨雾重，江村冷寂暮烟生。绿落苔枯山露骨，冰坚地冻水无声。铅华剥尽天涯色，松柏留青老气横。
冬景八首，八首之八	黄文仪	潮落沙堤暮雨阑，排空雁字拂云端。一天冷月三冬景，两岸寒涛万顷滩。雪蕊散时天欲晓，霜钟声寂漏初残。整衣默坐鸡三唱，炉火香清爇紫檀。
冬景，四首之一	黄文仪	桑枯木落响天风，霞彩云阴暮景中。树色苍苍遮不断，满江还有木芙蓉。
冬景，四首之二	黄文仪	万象绕归仁寿镜，一尘不翳玉壶冰。裁成妙句偶然得，兴到研云写紫藤。
冬景，四首之三	黄文仪	半亩塘开一鉴澄，幽人心迹冷于冰。山斋日日吟风坐，貌瘦神清道气凝。
冬景，四首之四	黄文仪	夜夜烹茶煮雪冰，今霄霁色十分澄。山窗坐落三更月，炉焰犹然暖气蒸。
北极，二首之一	黄文仪	天地至仁万物运，运行昼夜无时阙。煌煌有象北辰居，宝其阳光尊日月。
北极，二首之二	黄文仪	列宿森罗皆拱北，泯乎声臭绝形色。浑然帝载妙无为，大哉圣心一太极。
玉山，	黄文仪	万仞高峰秀出尘，芙蓉涨起海之滨。鸾潭碧水光于镜，玉岭晴云白似银。展拓晶屏二千里，烂开花木四时春。奇游不减蓬莱胜，窈谷幽岩曲曲津。
即景，四首之一	黄文仪	一帘竹影画离离，月白风清花气吹。梦里似曾闻广乐，醒来玉树弄阶墀。
即景，四首之二	黄文仪	青松黛绿秀超群，半入江天半入云。地僻最宜秋鹤唳，风涛起处夜深闻。
即景，四首之三	黄文仪	霞衣叠叠灿天青，松影森森自一亭。夜半月明惊鹤唳，芙蓉露下气流馨。
即景，四首之四	黄文仪	霜寒水落响天风，烟叶流丹几树枫。雪冷石梁人影绝，蓑衣独钓一渔翁。
扶鸾	黄文仪	一幅鸾书鸟篆文，空中落笔卷风云。每当烛跋香残后，驾鹤飞来紫气芬。
夜泛莲潭	黄文仪	月色随波涌，云阴落地流。水澄千里镜，天净十分秋。鵷鹭飞芦渚，凫鷖立浪头。濯缨方自适，随意泛渔舟。
夜雨	黄文仪	细雨萧斋夜，寒毡冷似霜。地炉频煮酒，倾尽一壶觞。展卷翻细帙，挑灯对短章。文坛灵不抿，剑气吐光芒。
夜起，二首之一	黄文仪	夜深山月一轮高，屋角阴风正怒号。自起开窗望明月，满庭树影弄萧骚。
夜起，二首之二	黄文仪	匆匆扰扰几人闲，梦醒鸡声五夜阑。争似鸟栖深树乐，山村日暮共云还。
孟冬二十九夜作	黄文仪	云暗风疏候，星明月晦天。松涛连夜响，竹树起寒烟。石砌虫鸣急，霜篱菊尚鲜。垂帘宵独坐，睡去梦魂圆。
纪许逆滋事五古十二首	黄文仪	北匪戕官后，南疆恣劫攘。揭竿起伏莽，乌合成鸱张。祭纛用人牺，顺天帜飘扬。蓦地纵剽掠，哀鸿目惨伤。将官守火库，民勇护城厢。蔓延苏逆来，乘时跳陆梁。勒金与封谷，冤惨不可当。大军快来苏，焚香祝上苍。
纪许逆滋事五古十二首	黄文仪	粤匪毒于贼，攻庄恣杀虏。列幕挂帅旗，榜起中军府。主帜惟李受，伟中误为辅。飞檄调三军，分营并设伍。溪南五百庄，一炬成焦土。我民竟何辜，风餐夜宿露。呼天喊地来，栖身竟无所。死者纷狼籍，生者犹罹苦。平公菩萨心，涕泣为招抚。
纪许逆滋事五古十二首	黄文仪	援兵一旅余，时自郡南下。行次楠梓坑，环宿王宫社。一卒警梦呼，有谍来谋夜。起视贼纷纷，磔石浪掷瓦。急击枪连环，竟尔众避寡。彼贼固无能，神助亦非假。
纪许逆滋事五古十二首	黄文仪	陂城一挫衂，贼兽散纷纷。拥兵火药库，一卒不出门。尔乃肆跳梁，啸聚再为群。村庄罄劫掠，冤声不可闻。举头望青天，何时见官军。惨兹离乱日，民命诚鸡豚。
纪许逆滋事五古十二首	黄文仪	得胜通军号，绿叶插上头。天寒夜昏黑，长驱过敌楼。如入无人境，北风鸣飕飕。进薄焚前署，杀声喊咻咻。火炮连击之，逃生无处求。隘巷遇民兵，飞弹红乱投。颠倒蒺藜内，截屠血涨沟。鼠窜与鹿奔，星星急散休。谁提一旅师，逐寇出捕搜。孽氛立扫净，逆竖敢稽留。如何再延蔓，猖獗为民忧。
纪许逆滋事五古十二首	黄文仪	县东有一境，号曰罗汉门。此地称粤区，贼伺为巢屯。陂头既败北，兔窟营孔殷。爰集三千旅，旌旗扬风云。伊谁献此策，苏逆计超群。扬威齐奋武，一战弃甲奔。乃复持两端，擒渠约官军。嗟嗟苏大哥，狡猾犹如鼢。原来豆变子，众唾不堪闻。
纪许逆滋事五古十二首	黄文仪	凤姑谁家女，青楼之侠妓。立马提金刀，轩袖时流视。簇拥少年男，盎盎花粉气。观者列如堵，尔贼诚游戏。
纪许逆滋事五古十二首	黄文仪	秃奴敢作贼，树帜冈上殿。一阵袈裟兵，个个罗汉面。背负金观音，漫云佛助战。菩萨如有知，汝曹岂得免。
纪许逆滋事五古十二首	黄文仪	畏贼陈骑尉，分垒护陂城。屯军北郭外，刁斗夜丁丁。未曾见一卒，那有贼谋营。发炮击投树，官军空夜惊。
纪许逆滋事五古十二首	黄文仪	数间火药库，僻在城东里。环植竹四围，用以藏军器。堂堂翁游戎，潜身此依据。贼来不出剿，干城枉尔寄。藉非民勇力，逆党何由避。散财得民心，托公善为计。
纪许逆滋事五古十二首	黄文仪	巨炮何年物，沈埋沙砾中。斑驳久韬晦，猝获称神功。量弹装斗余，正苦药难供。百斤由郡来，一试响彻空。霹雳喷天花，冲突滚火龙。闻之皆胆落，逐寇走匆匆。幸哉此一隅，赖兹免粤锋。
纪许逆滋事五古十二首	黄文仪	北鄙功成后，南辕返旆时。盆香迎道路，父老望旌旗。赫赫马提军，桓桓列虎貔。扬威扫孽竖，鸣钲震鼓鼙。闻风贼股栗，一矢怕交驰。星散兽窜伏，执丑争戏之。我民素知方，先驱义勇为。擒渠致麾下，曾不劳王师。善后宜筹画，毋贻恶蔓滋。
秋景，二首之一	黄文仪	秋来何物最关心，篱满黄花橘满林。一艺未成惭夙志，千诗寄意记幽音。奇文过眼聊成诵，奥义连篇费苦寻。读倦焚香欣独坐，不时悦耳听幽禽。
秋景，二首之二	黄文仪	玉阶绿荫连枝树，金鼎香开独占兰。喜作坡翁两日坐，未妨康节一身闲。半卷疏帘邀月色，好开幽径对花欢。柴门静掩苔无迹，味道应须万虑删。
偶兴	黄文仪	一帘明月裁诗夜，半榻清风独坐时。搁笔静观浮世事，黄粱梦觉饭犹炊。
问天	黄文仪	骚首沈吟问太清，人问何事不平鸣。几回欲洗巢由耳，飞到蓬山卧月明。
寄兴，二十四首之一	黄文仪	小隐隐城郭，檐前竹四帷。一庵花鸟趣，雅称闭门居。
寄兴，二十四首之二	黄文仪	万缘空了了，诗酒未忘情。寄兴青云外，琼楼开玉京。
寄兴，二十四首之三	黄文仪	梦中游八极，醉里傲干坤。觉悟浮生事，应知入道门。
寄兴，二十四首之四	黄文仪	太空云翳断，秋月一轮高。心静知缘少，诗清为兴豪。
寄兴，二十四首之五	黄文仪	诗酒含生意，都因凿窍忘。至人心若镜，应物绝迎将。
寄兴，二十四首之六	黄文仪	倚筇流水外，相对暮山青。月照芦如雪，风吹荻一汀。
寄兴，二十四首之七	黄文仪	溪月号寒蚓，秋镜响夜虫。凄清缠客思，离恨郁忡忡。
寄兴，二十四首之八	黄文仪	闭户诵周易，焚香清道心。爻词如可会，大象何难寻。
寄兴，二十四首之九	黄文仪	孤雁云边叫，啼猿月下闻。一声凄切调，寄意写回文。
寄兴，二十四首之十	黄文仪	太空浑不有，夜夜灿星图。经纬罗天地，无垣不拱枢。
寄兴，二十四首之十一	黄文仪	潮汐期无爽，波涛吐纳中。降舛关地气，呼吸运相通。
寄兴，二十四首之十二	黄文仪	月射阳精耀，星分日气光。至人凌倒影，夜夜月辉扬。
寄兴，二十四首之十三	黄文仪	福图五十五，环极百神居。欲觅天门入，应观三纬书。
寄兴，二十四首之十四	黄文仪	智极三天数，胸藏万卷书。诚明理尽彻，仰企石斋庐。
寄兴，二十四首之十五	黄文仪	剀切详明疏，尤传罪己篇。莫将轻进议，漫自訾前贤。
寄兴，二十四首之十六	黄文仪	学探贤圣域，秀节更能贞。天盖楼前月，长悬一片明。
寄兴，二十四首之十七	黄文仪	紫阳真老宿，晚景造幽源。感兴斋居句，悔教枝叶繁。
寄兴，二十四首之十八	黄文仪	山斗文章重，渊源出子舆。遗文盈箧笋，原道一篇书。
寄兴，二十四首之十九	黄文仪	三读复性书，艰深亦颇解。感化策前修，一息勤无懈。
寄兴，二十四首之二十	黄文仪	夏峰孙老人，讲学篡宗传。谢却蒲车诏，岁寒节益见。
寄兴，二十四首之二十一	黄文仪	超超陶靖节，松柏岁寒心。载咏南山句，孔颜乐趣深。
寄兴，二十四首之二十二	黄文仪	安乐全高节，津桥听杜鹃。清风千古在，观物到先天。
寄兴，二十四首之二十三	黄文仪	洒落心无累，光风霁月天。画图明太极，雅爱一溪莲。
寄兴，二十四首之二十四	黄文仪	一介书生耳，犹留发几茎。典型仍未坠，夕照晓村明。
寄兴，四首之一	黄文仪	知音千古本来稀，老我空山乐茹薇。鸟入松云深得所，鹤盘海屿倦来归。一潭活水秋垂钓，半榻春风夜理徽。最是可人枝上蝶，南园草绿故飞飞。
寄兴，四首之二	黄文仪	春风秋月足怡情，静里频敲磬几声。鸟语喃喃亲睡觉，花香脉脉梦魂清。无穷诗思云千叠，洗濯尘襟水一泓。万虑俱空缘不起，掩关终日听涛鸣。
寄兴，四首之三	黄文仪	结想名山静里天，身闲无事日如年。鸟啼花落云生石，水净沙明月印川。泛泛小舟红蓼渚，行行拄杖白云边。安居如此真吾乐，鸟弄歌笙当管弦。
寄兴，四首之四	黄文仪	看破红尘淡外求，把将万事付东流。升沈有分情何着，俯仰无惭乐更优。茗碗熏炉供静趣，行云野鹤伴闲游。一丝不挂神超越，作德由来心日休。
梅	黄文仪	浅水晴沙外，烟笼一树梅。香浮风韵细，魂度月华来。半点无尘到，疏枝带雪开。琴心如可写，清梦共徘徊。
梅，二十首之一	黄文仪	栖烟压雪横篱落，蘸水笼沙带月开。数点春心花里现，香清韵细绝纤埃。
梅，二十首之二	黄文仪	玉骨冰魂雪后姿，黄昏月色暮钟时。板桥流水香初度，竹外横斜见一枝。
梅，二十首之三	黄文仪	幽姿何必傍瑶台，笑傲冰霜寂历开。流水空山尘不到，孤芳解占百花魁。
梅，二十首之四	黄文仪	玉立佳人窈窕姿，园林掩映几多时。横斜影里萧萧竹，冷月疏烟伴最宜。
梅，二十首之五	黄文仪	寒风吹下月棱棱，浅抹疏烟薄霭蒸。瘦影一篱霜满地，罗浮梦醒冷于冰。
梅，二十首之六	黄文仪	天女维摩本绝尘，香魂同化此花身。雪中特为开生面，看取枝头数点春。
梅，二十首之七	黄文仪	木落山枯霜雪清，江头千树淡烟横。水流香动黄昏月，戒夜钟敲第一声。
梅，二十首之八	黄文仪	江村霜冷寂无哗，吟屋萧疏几树斜。瘦到骨时香到骨，严寒始放一枝花。
梅，二十首之九	黄文仪	书声澈夜月泠泠，斜影当窗雪满亭。幽气袭人香冉冉，霜高瘦却玉肌青。
梅，二十首之十	黄文仪	雪冷前村流水香，溪桥千树月痕凉。冰肌耐却寒威瘦，缟素魂交睹靓妆。
梅，二十首之十一	黄文仪	雪花封处是瑶台，冷对清樽雪夜开。酒醒梦回风细卷，琼英飞落满苍苔。
梅，二十首之十二	黄文仪	霜风吹下雪漫漫，香处梅花破笑颜。云冷月明清有韵，高枝攀摘细加餐。
梅，二十首之十三	黄文仪	寒风裂石破天垠，万本梅花着色新。雪里幽姿开半面，空山明月见精神。
梅，二十首之十四	黄文仪	枫落溪湾弃叶红，孤山千树月明中。自从逋客微吟后，寂寞枝头笑冷风。
梅，二十首之十五	黄文仪	烟锁云埋玉冰隈，香从何处贵疑猜。行过寂寞江村路，始见琼瑶几树开。
梅，二十首之十六	黄文仪	青灯影里萧疏树，雪后风微气吐氛。醉倚玉楼频赏望，横吹铁笛叫寒云。
梅，二十首之十七	黄文仪	冰姿铁干水云隈，日日寻芳探几回。踏遍双鞋香迹冷，风霜历尽始春来。
梅，二十首之十八	黄文仪	冲寒傲雪本来身，老干横开数点春。洁白最宜松竹伴，幽馨应不染风尘。
梅，二十首之十九	黄文仪	嚼蕊和花带雪餐，清香气味沁脾肝。藐姑不食人间火，饱受风霜炼玉颜。
梅，二十首之二十	黄文仪	竹堂开处掩柴门，嚼蕊含香树树芬。会得花前三弄意，笛声吹破陇头云。
清闲	黄文仪	吸取清华露，如斟绿玉琼。心空秋月白，兴阔海潮生。欲与梅为友，常随鹤作朋。偶来松树下，侧耳听莺声。
瓶花	黄文仪	胆瓶斜插一枝香，雨意风情贴处详。好与如兰共芬馥，长帘不卷静留芳。
闲居杂咏，二十四首之一	黄文仪	山耸千重绿，堂开一镜明。读来书几卷，坐到月三更。
闲居杂咏，二十四首之二	黄文仪	滴滴三更雨，萧萧五夜风。衾寒惊梦觉，煤烬落残红。
闲居杂咏，二十四首之三	黄文仪	月落江含白，更残雾卷风。烟消天气赤，海日一轮红。
闲居杂咏，二十四首之四	黄文仪	好鸟时时过，柴门日日关。苔青从雨长，花闹任莺喧。
闲居杂咏，二十四首之五	黄文仪	雨后添诗兴，花前破笑颜。知音千古少，得趣一心欢。
闲居杂咏，二十四首之六	黄文仪	适意诗千首，忘情酒几杯。酣歌邀落日，索笑对窗梅。
闲居杂咏，二十四首之七	黄文仪	意可香初爇，多情月照人。梦游非有待，随意上牛津。
闲居杂咏，二十四首之八	黄文仪	吐尽英雄气，牢骚语不平。此心长炯炯，剑气九秋横。
闲居杂咏，二十四首之九	黄文仪	月过山移影，风来韵有香。曲栏花正吐，一院露华凉。
闲居杂咏，二十四首之十	黄文仪	迸下湘帘影，烧香坐月明。剑光腾匣白，寒气与秋清。
闲居杂咏，二十四首之十一	黄文仪	桂雾沉沉碧，茶烟缓缓腾。诗情江海阔，心事玉壶冰。
闲居杂咏，二十四首之十二	黄文仪	妙得鹅群趣，横斜任意挥。绿笺书去后，草法几人窥。
闲居杂咏，二十四首之十三	黄文仪	香雾风斜卷，茶烟水碧烹。梦中应化蝶，晓起爱流莺。
闲居杂咏，二十四首之十四	黄文仪	明月窥窗照，清风入户来。篆云抽缕缕，帘雾暖如煨。
闲居杂咏，二十四首之十五	黄文仪	日落沉西屿，风微入暮云。断霞千里碧，散作九霄文。
闲居杂咏，二十四首之十六	黄文仪	霜寒黄叶地，日暮碧云天。坐爱斜阳景，晴岩起夕烟。
闲居杂咏，二十四首之十七	黄文仪	秋水连天碧，红云接地阴。凭栏时一望，岛屿共浮沉。
闲居杂咏，二十四首之十八	黄文仪	波影摇江树，朝阳出海门。归舟何处客，款乃一声闻。
闲居杂咏，二十四首之十九	黄文仪	蟹眼声初咽，跳珠雪乱翻。清神与涤兴，玉水洒灵源。
闲居杂咏，二十四首之二十	黄文仪	铜漏随风永，青灯照夜长。恍然如有悟，星斗尽文章。
闲居杂咏，二十四首之二十一	黄文仪	梦中游八极，悟景到三天。始探蓬壶事，翻惊日似年。
闲居杂咏，二十四首之二十二	黄文仪	奥室门谁启，沉思妙入神。潜心生慧业，妙悟见天真。
闲居杂咏，二十四首之二十三	黄文仪	理绪重重折，文思缕缕开。清机相引处，悟景豁然来。
闲居杂咏，二十四首之二十四	黄文仪	若有神阴告，都缘思虑深。欲穷三圣业，须尽一生心。
溪泉	黄文仪	行到前溪乱石间，流泉漱玉韵潺潺。一声飞鸟松林外，云坠波心月在山。
学道	黄文仪	学道须参窍妙禅，要凭慧业了机缘。情尘不断高于岳，心镜长明光在天。
晓日	黄文仪	晓日未升云气重，轻雺薄霭醉芙蓉。山因寒瘦犹如睡，花为烟迷看似慵。飞鸟鸣时欹叶坠，幽猿啼处密林封。棱棱霜彻衣衾冷，梦醒神清午夜钟。
醒来	黄文仪	竹外风泠韵似钟，醒来夜色月明中。空山尚有叶干落，老干都经雾暗封。炉火细添香欲袅，兰煤剔尽蕊开浓。半床经卷无穷业，坐对银缸气肃恭。
醒来，四首之一	黄文仪	屋角云堆墨，江阴日坠红。天低垂岸阔，树暗觉烟笼。炎地寒无雪，疏林籁有风。月高惊梦起，两鬓乱如蓬。
醒来，四首之二	黄文仪	月隐江天树，风吹海国云。断霞成散绮，归雁带斜曛。枫落千山瘦，潮平两岸痕。氤氲香满座，雅爱爇思闻。
醒来，四首之三	黄文仪	暮色苍然来，前山雾气埋。冷风侵暖榻，淡月照高台。独鹤云边至，孤鸿海上回。岁寒珠树好，留汝共徘徊。
醒来，四首之四	黄文仪	睡觉思懵懵，空山响夜蛩。湘帘筛淡月，竹树战悲风。鹤岂离矰缴，鸿应脱网罿。乘桴如有意，一叶任西东。
禅关	黄文仪	物趣由来妙入禅，当空一印印千川。夜钟冷击山头月，万壑松萝起暮烟。
斋中闲居，二首之一	黄文仪	茅屋萧然静不哗，幽居何物作生涯。数枝黄菊闲时酒，一炷清香醒后茶。妙理细观如有悟，狂吟无意学名家。寻诗写兴供吾乐，入夜梅梢桂月斜。
斋中闲居，二首之二	黄文仪	绿树侵檐竹绕庐，萧然还似野人居。霜棱梅吐千条白，露冷枫飞几叶疏。雁阵冲寒过极浦，雪花带雨落前除。地炉松火钟敲夜，斗酒孤灯读汉书。
罗浮梦，二首之一	黄文仪	江头千树月黄昏，香满梅花欲断魂。缟素仙人来入梦，瑞烟笼罩枕娇云。
罗浮梦，二首之二	黄文仪	娇云坠砌玉姗姗，缟袂相将梦里间。忽觉霜华飞满地，寺钟远听韵闲闲。
题吴希周百蝶图	黄本渊	蠹脱人惊幻，丹青幻益嘉。成群翻绿草，逐队醉红花。带雨香须媆，迎风粉翅斜。一畦蔬叶化，四季彩衣夸。逸兴来韩客，诗情忆谢家。双双分燕尾，恰好试春纱。
重阳日同友人游海会寺席上分韵拈得禅字	黄汝济	昔拟馆娃今礼禅，楼台钟鼓尚依然。为乘豪兴酬佳节，暂憩丛林净俗缘。地久莫寻藏蟒穴，庭空犹见散花天。与君话尽兴亡事，半是诗狂半酒颠。
赠陈握卿壬戌（1802）年邀众呈禁南北义冢积弊勒石示文于城前	黄汝济	山鬼跳梁惯逐群，奇横何不畏苍旻。拽牌盗石为生计，穿穴谋金趁落曛。剗草牧牛荒古冢，移尸卖地废孤坟。多年积弊君除禁，城北城南勒示文。
九日偕友人登八卦山	黄清泰	海色天容一镜描，仙风拂拂袂飘飘。千秋艳把龙山酒，七字吟成鹿港潮。地势长蛇宜据险，民情哀雁怕闻谣。太平须悟边防重，半壁东南翼圣朝。
大甲溪	黄清泰	赴海水性急，截流山势横。忽然穿峡出，终古作雷声。翻石沙俱下，危船鬼欲争。谁能任巨济，用此愧平生。
水沙浮屿	黄清泰	云根不坠地，牢落东山头。天风与海水，争激怒生疣。断鳌足簸扬，支祈任沉浮。状若银河翻，回星漂斗牛。又若乘杯渡，一粒乱中流。山水有常性，动静安足求。呼龙与之语，掀髯嗔我尤。静极而动生，天地一浮鸥。大笑挥龙去，浮沙云未收。
西螺旅店早饭	黄清泰	鞭梢拂破曙烟轻，茅店初开火尚明。竹径雾深来雨点，蔗林风起作潮声。且看薄醉三杯后，又得新诗几韵成。堪笑封侯班定远，原来也只一书生。
乌水溪	黄清泰	闻道此溪水，源头高且清。末流趋污下，本体失澄明。淘汰人功尽，冲融天质呈。沧浪歌记取，勿易濯吾缨。
送邑令杨蓉初先生归养	黄清泰	信是真儒自有真，济时循吏旧词臣。方隅措置关元气，宦海论交遇古人。万物正深甘雨望，一官难系白云身。点苍山下灵萱寿，东国棠枝共好春。
宿猫雾戍田家	黄清泰	行役猫雾戍，驻马看秋光。天外碧山碧，地上黄云黄。云黄稻已熟，家家刈获忙。笠子团团月，镰钩皎皎霜。打禾苦且乐，歌声何悠扬。饁担罗田畔，妇媚依土旁。儿童四五人，裸走拾穗狂。贪看不觉久，瞑色催夕阳。一叟前致词，止我宿田庄。竹桥通柴门，灯火明草堂。殷勤具鸡黍，从者饫酒浆。主人为我言，今年去年强。谷额幸不蚀，米价闻颇昂。看看收成后，旧债一半偿。意适笑言洽，称醉还倾觞。卧我新竹榻，茵铺稻藁香。清绝无尘梦，一枕游羲皇。天明辞上马，简书心不遑。中途回首望，竹树烟苍苍。
望玉山	黄清泰	浮岚高卷日初生，一片晴光照眼明。积雪不消三伏后，层冰常讶四时成。疑他匹练非吴市，遮莫胥涛向越城。大璞已教天地凿，山灵稳卧不须惊。
咏西螺柑	黄清泰	人烟寒处点秋光，火齐星星艳夕阳。材足抗衡唯佛手，妙能分润到诗肠。饶金便觉无酸态，怀玉端宜作冷香。莫羡洞庭千万树，西螺洲畔摘轻霜。
咏西螺柑	黄清泰	逾淮化枳笑区区，试问江南有此无。书字从甘名不愧，医人消竭病全苏。梨虽清品难为偶，蔗亦长材惜太粗。今日孙枝传遍处，丰裁不减味微殊。
观岸里社番踏歌	黄清泰	耳不垂肩不威仪，直竹横木与撑支。齿不缺角不丰姿，轻锤细凿为琢治。番人奇嗜诸类此，黔者为妍皙者媸。獉獉而游狉狉处，半耕半猎贪娱嬉。冬月兽肥新酿熟，合社饮酒社鬼祠。酒半角技呈百戏，琴用口弹箫鼻吹。雄者作健试身手，雌者流媚夸腰肢。距跃曲踊皆三百，鸡冠断落鸦鬓欹。舞罢连臂更踏歌，歌声诡异杂欢悲。乍闻春林咔莺燕，忽然秋冢鸣狐狸。酒缸不空歌不歇，落月已挂西南枝。我抚此景转叹息，此辈蠢愚忠义知。昔曾随我砍贼阵，惯打死仗心不移。朝廷设屯有至计，莫听奸民鱼肉之。
文石书院偶成	黄瑞玉	一来澎岛掉孤舟，文石书斋院宇稠。道上沙堤随地拱，门前翠岫隔山浮。夜灯红处书声朗，春水绿时诗景幽。自笑才疏无善状，忝居此席不胜羞。
恭记御赐平章台逆匾额于澎湖天后宫	黄瑞玉	贞灵默运显鹰扬，靖奠南邦跻寿康。不尽石泉流化雨，无边云舰下慈航。王师一旅诛鲸赫，天语三章纪绩香。旧泽新恩盈蔀屋，青青杨柳带春光。
北上舟中即事	黄继业	孤舟来绝岛，万里望长安。江北秋风起，淮南暑气残。天空丹叶下，日落白鸥寒。回首东溟外，凄清月一团。
成均夜	黄继业	桥门两序列西东，海内论交剑笈同。几树乌啼深夜漏，一天槐落十围风。西京云物樽开处，南国文章烛剪中。独我鹪鹩枝漫借，数回高汉伫飞鸿。
斐亭听涛	黄缵	独坐幽亭百感生，天风吹下海涛声。凄情似鼓湘灵瑟，激烈疑弹赵女筝。潮信好逢秋八月，客心无奈夜三更。此君还助潇潇响，潘鬓愁添白几茎。
赋得已凉天气未寒时得凉字五言八韵	黄联璧	已是清秋候，连朝觉早凉。人心寒未戒，天气暑初藏。玉露沾珠箔，金风度画堂。绮罗纔欲换，刀尺且休忙。纸薄窗微透，纱轻帐细扬。蟾光都一色，雁影自成行。绿叶还经雨，黄花渐傲霜。会看交冷节，处处授衣裳。
澄台远眺	黄通理	高台百尺雄台阳，倔起层霄空四仿。乘兴登临一以眺，澄怀远瞩天开张。环山作屏镜沧海，层城峻壑如金汤。俯瞰平泉斐亭外，渭川千亩森篔簹。循磴缘梯腰脚健，拨云披雾精神强。襟带鲲身萦鹿耳，虎门鹭屿南北当岩疆。更上一层凌绝顶，齐州数点烟微茫。荡胸不知东海阔，极目始信秋天长。鸿蒙辟后水东注，涓滴会归百谷王。蓬莱清浅信有以，激浪冲沙成堤防。赤崁城西海变路，安平不用一苇杭。风帆沙鸟时出没，西屿霞彩照屋梁。远树如针林如荠，渔舟唱晚归渔庄。会须一览众山小，魁斗卓立孙儿行。四顾踌躇足清旷，凭栏吊古悲沧桑。鸡笼以南打鼓北，延袤千里引领望。自入版图百年久，沐浴日月生辉光。钓龙台古今何在，越王故址成荒凉。美人去后麋鹿走，姑苏往迹怀吴阊。燕昭好士差足慕，自昔黄金招贤良。珥笔须与雅颂亚，灵台欢乐重赓扬。
壬辰（1832）春仲护送巡道周公抵澎抚恤赋呈二律，二首之一	黄金	我公奉命恤民艰，千里汪洋任往还。破浪冲风身不惜，咨寒问雨鬓先斑。灾黎得解颠连苦，海涘重沾渥泽颁。伫看天颜嘉远涉，恭膺纶綍擢朝班。
壬辰（1832）春仲护送巡道周公抵澎抚恤赋呈二律，二首之二	黄金	旌旗照耀海东瀛，洞悉嗷嗷待哺情。澎岛弹丸归指顾，海民环堵颂仁声。阳春有脚风先暖，春雨如膏日渐晴。末弁奇逢随骥尾，寰清如镜庆升平。
定寨望洋	黄骧云	此地当年旧战场，我来拾簇吊斜阳。城边饮马红毛井，港外飞潮黑水洋。一自云屯盘铁瓮，遥连天堑固金汤。书生文弱关兵计，贤尹经纶说姓杨。
虎岩听竹	黄骧云	虎岩最胜虎邱差，岩胜邱缘竹胜花。肖凤鸣声开律祖，学龙吟调谱仙家。淇园春半风初到，湘浦秋深月又斜。玉版参禅参未了，瓶笙入耳索僧茶。
珠潭浮屿	黄骧云	潭心突兀屿如珠，一片青红两色殊。并剪倩谁来割截，鸿沟分界不模糊。奇生温峤燃犀想，趣悟濂溪太极图。笑尔番民忘帝力，浮田自种免输租。
清水春光	黄骧云	到处寻春未见春，原来春在此藏身。山都献笑齐描黛，溪但范花不着尘。竹响又喧归浣女，桃开惯引捕鱼人。仙岩清水传名字，果有香泉白似银。
鹿港飞帆	黄骧云	太平人唱太平歌，满港舂声欸乃多。杨仆功成沙有骨，孙恩死后海无波。官军锦舰飞如鸟，估客银帆织似梭。寄语边防诸将吏，时虽清晏莫投戈。
碧山曙色	黄骧云	碧山碧色重复重，九十九尖峰闲峰。天鸡唤醒金乌鸟，玉女擎出青芙蓉。混沌初开早世界，盘古四顾无人踪。我来扶杖入烟翠，口嚼飞霞如酒浓。
龙井观泉	黄骧云	龙吸三江并五湖，化为泉水似真珠。霖施六合闲仍卧，井养千家润不枯。洗我两眶诗眼净，沁人全付热肠无。分他一勺龙应许，龙目双睛定识吾。
丰亭坐月	黄骧云	琴堂侧畔鼓楼边，亭插云霄月挂天。三五夜中凉似水，纵横坐处碧生烟。能游吏态当非俗，肯住诗心得不仙。半线山川全幅画，一时都落酒杯前。
丰亭坐月	黄骧云	亭高百尺插晴空，小住浑疑坐月宫。镜转一轮移左右，窗开四面挂玲珑。了无渣滓沿心境，觉有清光在眼中。花落庭闲人影静，关情总是望年丰。
题吴希周百蝶图	黄骧云	十里香风色界天，凌波神女步虚仙。三生梦醒罗浮月，六代魂销绮陌烟。何处笙歌惊按拍，谁家院落认秋千。把君图画低徊看，上苑探花忆昔年。
竹溪寺	齐体物	梵宫偏得占名山，屼作蛮州第一观。涧引远泉穿竹响，鹤期朝磬候僧餐。夜深佛火摇鲛室，雨里槟榔缀法坛。不是许珣多爱寺，须知司马是闲官。
赤嵌城	齐体物	特立巍巍控太清，烟霞都自脚根生。羞为白发蛮官长，亲上红毛赤嵌城。日月过天疑见碍，鱼龙骇影尽潜惊。何堪望断他乡目，沧海茫茫故国情。
东郊迎春，三首之一	齐体物	物候临烟岛，年华处处同。灵旗迎帝子，璆佩响春风。淑气归青柳，余寒付朔鸿。况逢晴此日，相庆卜年丰。
东郊迎春，三首之二	齐体物	春自蓂阶发，趋跄鵷鹭行。明堂居左个，青玉祀勾芒。耒耜先民力，羲和驭日长。微臣天万里，何以颂陶唐。
东郊迎春，三首之三	齐体物	衰草含生意，郊原气自新。愿教青帝力，俾我有年春。不侈污邪望，惟祈雷雨匀。大田幸多稼，宁止乐吾民。
喜雨	齐体物	隐隐西郊外，屯云渐彻天。欲为民望岁，正喜雨归田。乐且从人后，忧宜自我先。试看阡陌上，禾黍已芃然。
番妇	齐体物	社里朝朝出，同群担负行。野花头插满，黑齿草涂成。赛胜缠红锦，新妆挂白珩。鹿脂荼抹惯，欲与麝兰争。
台湾八景	齐体物	十里平铺练，孤城落照边。帆争云里鸟，人坐画中船。浪撼鱼龙宅，盂悬上下天。远沙渔火起，点点聚寒烟。
台湾八景	齐体物	渺渺烟波外，渔灯出远沙。如何天海畔，亦自有人家。落影常骇鳄，当门不聚鸦。望中疏更密，知是屋参差。
台湾八景	齐体物	鹿耳雄天堑，寒潮拍拍来。激涛翻白马，匝岸走春雷。候月知宵涨，看波感后催。谁能慕宗悫，万里驾风回。
台湾八景	齐体物	蛮岛亦飞雪，玲玲彻玉壶。经年寒不已，见月影俱无。积素疑瑶圃，高空似画图。惟于炎海外，方觉此山孤。
台湾八景	齐体物	高岛看朝旭，天鸡未发声。却将身万里，常起自三更。宇宙尚曚昧，扶桑已极明。得为沧海客，先见日华生。
台湾八景	齐体物	明霞散天末，灼灼浓于绮。试吟谢朓诗，分明拟得似。远看孤屿间，疑自赤城起。何当遇刘郎，与之同徙倚。
台湾八景	齐体物	宪府亭临海，风涛秋有声。当杯须百斛，危坐亦三更。动地疑何决，掀天似岳倾。夜吟共宾客，不浅武昌情。
台湾八景	齐体物	台因观海构，远水绿于萝。浩渺心俱阔，澄清志若何。只疑天是小，更觉地无多。白雉梯航路，于今尚不波。
台湾杂咏，十首之一	齐体物	疑是羲皇上古民，野花长见四时春。儿孙满眼无年岁，头白方知属老人。
台湾杂咏，十首之二	齐体物	春盘绿玉荐西瓜，未腊先看柳长芽。地尽日南天气早，梅花纔放见荷花。
台湾杂咏，十首之三	齐体物	纪叟中山浪得名，何如蛮酒拨醅清。宁知一醉牢愁解，几费香腮酿得成。
台湾杂咏，十首之四	齐体物	药溪流水碧差差，不拟天寒出浴迟。卒岁无衣双赤膊，负暄岩下曝孙儿。
台湾杂咏，十首之五	齐体物	酿蜜波罗摘露香，倾来椰酒白于浆。相逢岐路无他赠，手捧槟榔劝客尝。
台湾杂咏，十首之六	齐体物	生年十五鬓鬖鬖，招得儿夫意所甘。岂但俗情偏爱女，草中都不长宜男。
台湾杂咏，十首之七	齐体物	燕婉相期奏口琴，宫商谐处结同心。虽然不辨求凰曲，也有泠泠太古音。
台湾杂咏，十首之八	齐体物	露浓滋得麦苗肥，草长还忧豆叶稀。心忆儿夫桑柘下，日斜相望荷锄归。
台湾杂咏，十首之九	齐体物	傀儡番居傀儡深，岂知尧舜在当今。含哺鼓腹松篁下，盛治无由格野心。
台湾杂咏，十首之十	齐体物	巢楼穴处傍岩阿，薜荔为衣带女萝。要向众中夸侠长，只论谁最杀人多。
澎湖屿	齐体物	海外遥闻一岛孤，好风经宿到澎湖。蛏含玉舌名西子，蚌吸冰轮养绿珠。荡漾金波浮玳瑁，连环铁网出珊瑚。登临试问沧桑客，犹有田横义士无。
祷雨	齐体物	虽惭抚字拙，忧国愿年丰。苦魃方思雨，瞻云忽见虹。几家堪食玉，此日更无风。斋沐桑林下，惟祈格上穹。
雁门烟雨	龚帝臣	雁岭层层拥翠微，一空烟雨漫山飞。前村踏到园林外，湿透花香近竹扉。
过宁靖王墓	丁必捷	萋萋芳草忆王孙，碧水丹山日闭门。吊月蟪蛄悲故府，号风松柏泣忠魂。一枝聊借犹堪托，四海无家岂独存。历尽艰辛逃绝域，祇留正气塞干坤。
刺桐	丁晋公	闻得乡人说刺桐，花如后发始年丰。我今至此忧民切，只爱青青不爱红。
秋日谒延平郡王祠，八首之一	何如谨	海外孤忠泣鬼神，丹心为国竟忘身。大星遽陨年难假，天意偏摧社稷臣。
秋日谒延平郡王祠，八首之二	何如谨	铮铮骨气压群雄，传炮羊山斗老龙。宿志未偿嗟毁墓，至今人说海澄公。
秋日谒延平郡王祠，八首之三	何如谨	三百年来养士优，陆沈蓟北感神州。传家忠孝原无恨，生子还须胜仲谋。
秋日谒延平郡王祠，八首之四	何如谨	投戈旧部久寒盟，痛哭神州一旦倾。两岛甲兵逾十万，固应雄略胜田横。
秋日谒延平郡王祠，八首之五	何如谨	开辟鸿蒙望中兴，海波士气共奔腾。挥戈未遂回天力，空向金陵拜孝陵。
试士	何如谨	相期同上凤池班，文字丹黄手自删。却笑蓬庐非广厦，也教寒士尽欢颜。
试士	何如谨	万事等云过，人生对酒歌。枕戈增慷慨，投笔悔蹉跎。有感情难已，无端唤奈何。此身留报国，未许老烟蓑。
台阳杂咏，二十四首之十三	何澄	遑论宋士与金民，平埔高山迥不伦。凭着刺桐花纪岁，每刳大树腹藏身；。生涯林莽惟搜鹿，事业箕裘在杀人。我听番歌疑梵韵，手牵足顿别传神。
题三貂岭	刘明灯	双旌遥向淡兰来，此日登临眼界开。大小鸡笼明积雪，高低雉堞挟奔雷。穿云十里连稠陇，夹道千章荫古槐。海上鲸鲵今息浪，勤修武备拔良才。
台阳笔记题词	刘辉	海外归来解战袍，南游到处任逍遥。临风快读琳琅句，棠荫争传德政高。
台阳笔记题词，二首之一	包礼	要从沧海涉风波，纔算人间阅历多。剿寇奇功同大树，论文雄辩等长河。台阳德政苍生福，山左清名白雪歌。一自归来无个事，行踪到处寄吟哦。
游剑潭	区天民	一剑跃波去，宝光时上腾。雄心怀壮士，瘦影渡游僧。龙化津无迹，螺旋水有棱。还看射牛斗，印月见秋澄。
晓登定军山【登定军山】	吴德功	晓起登山陇，优游缓步行。日从峰隙漏，风自涧中生。岚气千层润，岩泉一片清。纵观沧海外，帆影眼前呈。
水沙连	吴德功	地势高千尺，中间别有天。雌雄山互锁，清浊水交缠。凤尾兰花秀，猫儿竹笋鲜。四时多雾霭，遥望与云连。
南桃	吴德功	种竹苍松外，南桃遍野塘。花开如苇白，实结似梨黄。障水当沙石，编篱固梓桑。微风吹叶动，作作露针芒。
石花	吴德功	一种澎湖石，非春亦作花。脱苞形磊落，吐萼势槎丫。光怪添新样，嶙峋发怒葩。沧波银笋浴，西屿映流霞。
铁珊瑚【铁树】	吴德功	铁树生苍古，槎丫数尺高。枝柯盘柱砥，骨干类珊瑚。屈曲叉文笔，崚嶒击唾壶。陶鎔逢世用，沧海网遗珠。
竹蔗	吴德功	蔗圃千畦植，村农利溥长。节多如竹秀，叶密似葭苍。揭揭风吹响，湛湛露酿浆。待当秋九月，处处献新糖。
九十九峰歌	吴德功	火焰山高冲牛斗，中列奇峰九十九。丹崖赤嶂错落排，几疑巨灵细分剖。势如众笏参碧天，天梯石栈接云烟。东升晓日穿山出，槎丫木梳空际悬。一峰未尽一峰起，山光赫赫难迫视。巉岩森罗锦屏开，屴崱高撑玉笋峙。树木高下蔚参差，点缀峰容景争奇。松柏樟楠挺幽耸，继长增高势弥危。嶙峋怪石悬崖立，伛偻磬折向人揖。夕阳返照光四射，俯压培塿何岌岌。噫嘻宇内多名山，海外得此真奇观。声教何时化蛮触，披襟猿引绝顶攀。
咏史七律三首	吴德功	雄心誓与国存亡，蹇蹇精忠气激昂。诸葛一生终辅汉，沙陀三世永称唐。招徕频却天朝诏，拓辟来开盘古荒。堪叹骑鲸人去后，朱家苗裔孰扶匡。
咏史七律三首	吴德功	楼船航海渡东宁，战退红毛辟赤城。击楫渡江同祖逖，屏居绝岛效田横。偏安计屯期存祀，弱冠兴师独请缨。太息孤忠难遂志，一生心事付沧瀛。
消夏，二首之二【消夏杂咏】	吴德功	几树长松簇万枝，邀朋日日共围棋。科头箕踞聊消遣，高挹熏风午不知。
题吴鸿业百蝶图	吴甫三	百花香里认前身，浅绛深青最可人。寄语元婴休独擅，吾家道子惯传神。
赠陈广文伯茂	周长庚	绮岁才名古锦囊，骊龙沈睡碧波凉。文章有道呼端复，绚烂回头入老庄。十口寄居重海地，一官垂白瘴云乡。年来我亦深泥爪，落拓台天两酒狂。
延平郡王庙	周长庚	草鸡飞渡海涛寒，十万牙旗尺土难。绝岛天开明日月，泰西人避汉衣冠。鲲身东控楼船壮，龙种南来血泪残。遥望滇池灰劫烬，孱王正朔黯重澜。
拜五妃墓	周长庚	霸气台澎扫地平，海天尺组涕纵横。穷途仙桂无归宿，故国名花肯寄生。颈血不膏中土铁，墓门长咽落潮声。萧萧环佩同归夜，芊草簝西月半明。
闲居，四首之一	周长庚	迂拙存吾道，连朝自掩关。全家居瘴海，一槛接青山。壮志消孤冷，闲身长傲顽。错携今日镜，照见鬓毛斑。
闲居，四首之二	周长庚	且住为佳耳，干坤此睫巢。远书三党滞，归梦十旬拋。强舌艰蛮语，孤吟惹客嘲。诗囊忘手检，长挂白梅梢。
闲居，四首之三	周长庚	蘸墨题烟筱，分瓢荐水苹。短垣来月早，萧馆得鸥邻。懒仆嫌花课，娇儿急瓮春。击鲜谋晚饭，门外自垂纶。
闲居，四首之四	周长庚	厅事长枯坐，前身倘老禅。狂名满烟岛，病骨滞蛮天。束苇夸新笔，评茶试乳泉。重洋珠宝地，冷趣自年年。
登大冈山歌	周长庚	手囊故乡建溪荈，趿屩步走空山巅。长生木瓢接地脉，蟹眼开徧岩头泉。迩来欢伯不投分，佛法日结鸡苏缘。清风两腋作跏跣，睥睨大块吾其仙。山中篔簹各十丈，一一高扫朱霞天。竹边双径夹剪雾，斜日尽化珊瑚烟。低头西望见大海，火云叠叠龙挂涎。迤东去番不十里，松栎未斧巢羲前。林峦重复闷毒瘴，时有快鹘来联翩。吁嗟此地天所秘，盘古不敢矜斡旋。草鸡英雄起明季，手擘地肺天无权。人心绚烂凿灵窍，混沌一死三百年。生番犹抱太古朴，机械不到先天先。只愁桔槔易抱瓮，从此海气皆腥膻。起瀹杯茗祝苍宰，古造面目休雕镌。
台北稻江楼和友人韵	周长庚	际天黑箐坠斜曛，龙气腾空作火云。山势百支垂海尽，江流双派到楼分。豪游有约青丝鞚，韵事无心百练裙。欲作逢场竿木戏，娵隅蛮语笑参军。
台阳笔记题词，二首之一	唐培士	作宦曾游大海涛，年逾周甲气仍豪。霜寒荒岛身擒贼，月黑楼船夜带刀。征战不烦宵旰虑，勋名早荷圣恩褒。先生事业功成后，垂老归来脱锦袍。
台阳笔记题词，二首之二	唐培士	全台风景记分明，往事高谈四座惊。破敌宛然成老将，论文依旧是书生。寒云落日还家梦，白发丹诚报国情。悔不从军同借箸，让君沧海着威名。
台阳笔记题词，二首之一	姚长煦	闽峤儒官四十年，台阳风土一编传。都关国计民生事，莫拟虞衡志异篇。
台阳笔记题词，二首之二	姚长煦	书生敢上防边策，草莽难忘靖海功。读罢奇文空眼界，鹭门关键在胸中。
文石书院诗并序	张五典	寸莛由来许叩钟，植林开磵谢长供。千间广庇劳工部，六百还捐自曼容。何翅经师推北海，应从天下说中庸。移情我亦随烟棹，悟得琴心在众峰。
与文石诸生	张五典	海边无事偶相过，递引深杯且和歌。风雨闭门黎进士，记从笠底识东坡。
澎湖，二首之一	张五典	三十六岛知何似。数点烟矼数石矶。出海来占风信好，时时白鸟傍人飞。
澎湖，二首之二	张五典	澳口新晴日未斜，拍天碧水浸红霞。拨船三板乘风软，礁屿东西拣石花。
和区觉生观察游剑潭韵，二首之一	张书绅	自有名诗镇，潜蛟未敢腾。山青头似佛，月白影随僧。顽石偏通窍，恬波不起棱。斯游非剑侠，一片道心澄。
和区觉生观察游剑潭韵，二首之二	张书绅	画龙龙已去，龙去剑光腾。古迹谈名士，空山剩老僧。回澜开宝镜，断石露圭棱。夜静星辰落，江天一色澄。
竹枝词，二首之一	张书绅	山桃花发竹鸡啼，几日茶枪绿已齐。欲摘香芽烟水阔，呼郎背过碧山溪。
竹枝词，二首之二	张书绅	短长亭子卧烟岚，亭上行人笑语酣。怕是早妆太草草，临流更把野花簪。
无题	徐仲山	丝竹何妨托素心，高山流水寄知音。桥因通过方题柱，花为亲探便入林。文字有灵能赤绿，诗书无劫可浮沉。春风解释虞翻恨，始信名山酝酿深。
战澎湖	朱琦	五马奔江郑氏昌，一婢生儿郑氏亡。枭雄割据亦有数，铁人三万空撞搪。湖边飞舸弄寒日，白土山前锋尽折。永明年号那可支，夺取澎湖作巢穴。潮头十丈忽骤高，扬旗打鼓亦自豪。貙狼短祚付孽子，吼门喧呼潮又起。五百战舰来如飞，报道官军入鹿耳。海外纳降谁草檄，姚侯深算老无敌。生番杂处思善后，淡水何时洗锋镝。我闻三十六岛形势相钩连，全闽屏蔽不可捐。鸡笼易守亦易失，后来牧民当择贤。
台阳笔记题词	朱锦华	卿云现海捧轮红，金船献寿波不鸿。君家东海我南海，天风海水论心胸。君昔携琴闽海上，弦歌雅化时无两。台阳深入靖鲸鲵，共咤文坛出飞将。运尔烹鲜手。助彼屠鳌刀，报最循良卅六年。岛屿形胜悉推测，鬼蜮射影蚊浮烟。笔光四照无遁形，莺粟布地金易土。丹炉炼汞铅成银，硫磺花、珊瑚树，鲛宫龙窟乘云雾。阴火潜燃玉水流，探奇更补木华赋。赤文绿字满瑶编，健笔勘破西南天。直以文章为经济，岂徒月露夸连篇。年未及悬车，慨焉思投帻。纫兰不数河阳花，归舟惟戴郁林石。为访名胜游三吴，青天万里来吾徒。高山流水知音少，安得与君共范模。入座雄谈挥玉麈，海月东升夜方午。敢将秃笔为题词，附名我亦传千古。
省邸思家	李望洋	极目天涯万里余，谁教塞雁为传书。乡心日逐河流远，宦迹时随柳影疏。瓦鹊有情应语汝，野花虽艳岂芳予。鵷班散后闲无事，静坐窗前想故居。
七月五日阅邸抄知闽马尾基隆有警【阅邸抄知马尾基隆有警】	李望洋	海外音书断几年，南天又报起烽烟。彼苍偏抑英雄志，吾道难期遇合缘。北斗七星光渐动，东瀛一岛势孤悬。自来中外皆遵约，何意西人启衅先
寄吾庐	李望洋	解组归来瞬岁余，宜兰城北寄吾庐。时邀明月为知己，幸有清风不弃余。朋辈喜逢今日面，闲中补读少年书。茫茫世局谁能识，人事沧桑迭乘除。
吴鸿业百蝶图题词	李清芬	蹁跹下上斗飞翎，妙手传来栩栩形。百态轻盈分菜叶，双眉艳逸集花汀。玉奴腰下裙湔绿，绣幕帘前草映青。记取滕王遗粉本，江南春色不雕零。
草地人	李华	台阳膏腴地，一岁或三熟。可怜草地人，不得饱糜粥。里正催租来捉人，林投有洞去藏身。昼伏夜归饥不忍，归来惟对甑中尘。曩者城中来，曾见城中客。峨峨称大家，丹艧间金碧。丰衣美食如山积，不如卖女图朝夕。使侬莫作沟中瘠，女事贵人两有益。吁嗟乎，坠茵坠溷不可知，飞絮飞花岂有择。君不见，石濠别，幽怨声，流民图，凄凉色。
乌烟鬼	李华	乌烟鬼，少年状貌真魁伟。如何转盼须臾尔，变化魌魑难向迩。可怜昼亦如夜时，生亦如死期。寄言三五少年子，莫向红尘作鬼嬉。乌鬼含冤白鬼笑，故鬼前驱新鬼啸。风雨回首一灯昏，数点青磷犹照耀。区区蛮触越南都，令行禁止风霜俱。白日如镜照寰宇，鬼乎何处藏其躯。
沪上感咏，十二首之十一	杜德舆	一统犹全局，群凶满四方。羯胡终猾夏，张楚亦称王。盗国供私饱，焚台启夜行。可怜后庭妾，七日学宫妆。
闲咏	林大喜	第一峰头第一家，鹑衣百结视如花。闲时嚼雪消烟火，醉后餐霞补岁华。欲得王侯为怎么，奚须富贵作波查。看来名利终何益，笑起蛟龙背上跨。
自题题画，四首之一	林汝梅	插架牙签胜石渠，芸香百合辟蟫鱼。一瓻拟就先生借，补读生平未见书。
自题题画，四首之二	林汝梅	几竿修竹一池莲，涤尽尘襟品欲仙。曲水流觞传癸丑，令人长忆永和年。
自题题画，四首之三	林汝梅	蒙蒙雨意酿芳堤，秋色排空半已迷。寻胜且携双不借，浇愁更有古偏提。
自题题画，四首之四	林汝梅	三白长教见蜡前，丰登太史已书年。今朝雪意千山霁，絮压峰尖上接天。
北香湖观荷	林秀民	湖上秋光老，君子意何迟。似有东篱约，来吟招隐诗。绿叶浓寒露，红衣淡水湄。高山不可到，斯会宁易期。
题徐庆超春波洗砚图，二首之一	梁章钜	楼船横海纪殊勋，缓带轻裘又见君。一片绿波朝涤砚，满堂红烛夜论文。传来去病真无敌，写入丹青更不群。燕颔虎头奇相在，凌烟褒鄂漫风云。
题徐庆超春波洗砚图，二首之二	梁章钜	枌社曾闻细柳开，弓刀千骑肃春雷。雅歌自有投壶兴，胜算非徒聚米才。鲸浪早从闽海靖，豹幢重指越山来。右军书法传曹霸，手写兰亭日几回。
九月十四日游台阳十六日抵安平家楚荣镇军招驻署中夜谈有感	杨浚	又作卢敖汗漫游，雄风相送海山头。衣冠衮衮成嚣市，椰竹萧萧近暮秋。且向穷荒寻礼乐，敢将长揖傲公侯。年来我已然犀倦，为语支祁不用愁。
十月二日家敬堂总戎邀同安平观水战	杨浚	我闻在昔昆明池，鱼龙起舞扬旌旗。天子教士习水战，驱使河伯如婴儿。又闻三千水犀甲，钱塘酣斗何爽飒。金牛出没叠雪幢，至今江上谈兵法。吾家威武称楼船，将军横海多象贤。邀我安平同拭目，此事道隔三十年。一朝训练百废举，火光轰烈波心炬。冯夷慑伏支祁愁，桓桓罴虎艨艟旅。夹岸观者如堵墙，都卢妙技登牙樯。盘旋百戏不一足，疾风西下如鸟翔。更入水中列鹅鹳，重开一幅麒麟幔。高台鼙鼓正三挝，喊声直欲干霄汉。归来慰问弓衣寒，持杯劳酒三军欢。书生长揖参末座，纪述大笔回紫澜。军容从此留图画，赤嵌城头明月挂。障川一柱立东溟，知有七鲲中流拜。
严怀谷司马同年招饮赋赠	杨浚	长沙光禄称吾师，贡登王室罗瑰奇。十年读礼惭跧伏，更得左伯相携持。叩门访友道衷曲，邀我校书陪天禄。延陵季子及周侯，日夕下上云龙逐。一朝衔命驰秦关，羽书告捷歌刀环。人生壮游须万里，来看海外三神山。凤皇冈下逢严助，怀人历历洞庭树。多君樽酒特地开，纵谈如读元虚赋。千秋文字归鼎钟，公也大笔抉苍穹。吉金乐石供搜讨，掎摭星宿昌黎功。嗟余风尘把臂晚，匆匆又载扁舟返。侧闻途民鼓腹歌，万家都饱芋田饭。
澎湖吊古歌	杨浚	河山半壁足千古，海上孱王留片土。三十六屿邸苑开，蛎滩咫尺生风雨。忆昔千艘金厦来，七年监国胡为哉。将军骑鲸去不返，空令赋手歌大哀。扁舟块肉今已矣，大难孤注称天子。自古蛟龙失水愁，岂知燕雀处堂喜。一封降表落中原，萧萧椰竹谁招魂。丁字门前挂明月，忽闻岙树啼饥猿。同时更有五妃泣，桂子山荒断碑立。玉鱼寂寞尚人闲，西流一角看日入。吁嗟乎，田横穿冢五百人，至今绝岛争嶙峋。桑田三浅无复道，付与渔郎来问津。
游宝藏岩寺	杨浚	平畴万顷绕修篁，一水泠泠下夕阳。不分名山有丝竹，尽收大块作文章。息机羡汝闻清梵，厚福何人占上方。自笑袖中东海小，且携拳石入诗囊。
题邱子春采芝图	杨浚	祖洲一角跨东海，三千童女紫芝采。人闲异种苦搜求，岂知徐福扁舟在。耕烟劚月飞九天，二十四茎生琼田。茅君一笑授颜色，眉宇爽气盈大千。昆仑山下重回首，东方顽仙是吾友。襟裾如水上鸿堤，与子大酌浮邱酒。珊瑚在手葳蕤红，长生一曲歌玲珑。君乐荷锄汧谷宅，我怀承盖甘泉宫。牧龙旧梦无复道，四十年来风日好。相期葆此金石姿，三田聚宝多瑶草。
欧阳文忠公生日绘像祀于郑稼田观察之竹西亭	杨浚	醉翁亭上文章伯，七百年来无此客。泉香酒冽溪鱼肥，山川一一都生色。我从海外遥称觞，图公容貎如生觌。竹西位置非偶然，主人乃公之远戚。当年遗表借海神，爪痕宛在泷冈石。瀛壖解事读奇文，妇孺犹能师画荻。公也相逢笑口开，天生书剑吾侪役。故人范韩不得意，西谣一曲嗟何益。逢山旧侣有小宋，袖中七论驱戎狄。椽独双行且着书，与公风月谈今夕。
郑稼田观察获紫芝于竹坑山作长歌赠之	杨浚	牧龙忽忽四十载，一梦乃在仑昆山。珊瑚夜光出空谷，别有明月非人闲。主人示我以红玉，祖洲仿髴相登攀。岂真卯星方坠地，变幻能作茅君颜。当世文章不易露，天生异頴甯等闲。此即方壶佳丽地，其中龙虎仙所寰。芝田税驾歌一曲，吾令帝阍开九关。集英殿上华盖转，通德门前书带环。惭愧寓公仍草草，辟蠹日检书中蕑。三十六茎傥在手，不愁双鬓成霜菅。
淡水南北各有八景且多牵强足成者庚午（1870）十月修厅志成综为全淡八景各系七律一首	杨浚	霄汉分明五指开，孤城南面送青来。诸峰罗列尊初祖，大海鸿蒙辟俊才。关外已闻驱虎豹，云中何事幻楼台。桥门日夕看山色，天马行空亦壮哉。
淡水南北各有八景且多牵强足成者庚午（1870）十月修厅志成综为全淡八景各系七律一首	杨浚	茄冬西畔导双旌，俯瞰沧波似掌平。村落几家田畯宅，夕阳一棹估儿钲。山荒草木秋声借，风定鱼龙昼睡成。谁上将军筹海策，堠亭把酒话屯兵。
淡水南北各有八景且多牵强足成者庚午（1870）十月修厅志成综为全淡八景各系七律一首	杨浚	三千银界望嵯峨，如此炎方耐冷何。天为重关消瘴疠，我从残碣一摩挲。凿坏安得山能语，漏网真愁水不波。曾说闻鸡先见日，更无人借鲁阳戈。
淡水南北各有八景且多牵强足成者庚午（1870）十月修厅志成综为全淡八景各系七律一首	杨浚	梯田直上有高冈，天外盘回集凤凰。何处赤城张火伞，此闲碧海近榑桑。平沙一片开秋獮，古木千丛挂夕阳。料理诗情应更远，且收余绮入奚囊。
淡水南北各有八景且多牵强足成者庚午（1870）十月修厅志成综为全淡八景各系七律一首	杨浚	顷刻花开十丈莲，嘘空历历眼中烟。戌台日暮闻吹角，坌岭云平看泊船。新法不愁同厝火，异流未许更垂涎。海波如镜吾能绘，一幅东瀛淡墨天。
淡水南北各有八景且多牵强足成者庚午（1870）十月修厅志成综为全淡八景各系七律一首	杨浚	溶溶新涨水鸣渠，黯淡溪流泼墨如。一炬犀光劳入照，百重蜃气漫呵嘘。风尘待浣三千牍，海国谁磨十万书。解识尺波留混沌，不教至察叹无鱼。
淡水南北各有八景且多牵强足成者庚午（1870）十月修厅志成综为全淡八景各系七律一首	杨浚	剑气宵腾匹练明，荷兰旧树尚留名。重参色相谁非幻，莫说人情汝亦鸣。天上神光看北斗，尘中凡物笑丰城。化龙一夕春雷起，大海何愁浪不平。
淡水南北各有八景且多牵强足成者庚午（1870）十月修厅志成综为全淡八景各系七律一首	杨浚	万派千条束矢中，双潮滚滚判西东。浊流本自臼科异，至味真难水性同。一棹来时乘蟒甲，百年前事梦鲛宫。投鞭画扇人何在，南纪长怀砥柱功。
淡水南北各有八景且多牵强足成者庚午（1870）十月修厅志成综为全淡八景各系七律一首	杨浚	天涯海角久离家，四度秋风鬓欲华。一事不曾愁客邸，借人亭馆看黄花。
自庚寅（1830）洎庚午（1870）四十一年惟今岁闰十月两度生辰适寓北郭园感赋，二首之一	杨浚	名园两度笑衔杯，四十年来第一回。天下即今半耆旧，他乡重见好楼台。猪肝累主多惭色，马齿加人不算才。赢得神仙文字福，欲从脉望问胚胎。
自庚寅（1830）洎庚午（1870）四十一年惟今岁闰十月两度生辰适寓北郭园感赋，二首之二	杨浚	秦云蓟树凤凰山，北辙南帆指顾闲。浮海着书容我拙，韬弓挂壁笑人闲。千门夜气看星斗，百战名场付触蛮。敢分中年丝竹乐，东山情性尚痴顽。
除夕祀长恩	杨浚	未贺参元失火书，多君呵护喜何如。频年琴剑惭奔走，此夕杯盘慰起居。入抱不曾辜万轴，感时长与惜三余。海天一笑吾何幸，徐福归舟正岁除。
延平王祠再生梅	杨浚	赤嵌城头月，何知地下根。大难成硕果，未敢出降旛。奇局天重创，原心帝有言。蛰龙能饮露，应感再生恩。
寄林巽甫观察维让	杨浚	除夕枋桥夜，相邀共守岁。连云看筑场。猫迎兼虎祭。别后感书来，累多伤时势。结轖使义衷，忽恸卜式逝。
寄林时甫通副维源	杨浚	订交四十载，两世比纪群。沧海隔千里，岔岭思暮云。合室饱白粱，更感汝殷勤。狂澜回既倒，银台看策勋。
郑稼田观察如梁	杨浚	旅食北郭园，款洽真弟兄。茅龙更三椽，西山爽气迎。东瀛论门地，乐善公评多。多功能寡过，可以慰平生。
施云舫舍人士洁	杨浚	海东拥一砚，皐比亦足豪。时哉易白头，逝水看滔滔。春明强别后，九日思题糕。少年当努力，为底名山逃。
王香洲茂才衡之	杨浚	羲献家风一字排，购书入市日为怀。画叉我更思摩诘，琴录今难遇伯喈。
李汝洲三尹观涛	杨浚	沧海横流一棹还，狂歌曾识旧时颜。鬓丝禅榻茶烟后，腰鼓重烦说对山。
陈镜河舍人澄清	杨浚	药阶旧侣渐凋零，待漏曾同数晓星。早脱朝衣成小隐，田园生计付东溟。
送陈省三舍人望曾归台湾，四首之一	杨浚	同是凤凰池上客，客中相送又重阳。疏星淡月觚桡梦，执手他乡话旧章。
送陈省三舍人望曾归台湾，四首之二	杨浚	沧海横流百事非，腥风吹水上人衣。鱼龙变幻天何极，独棹扁舟看落晖。
送陈省三舍人望曾归台湾，四首之三	杨浚	近事因君唤奈何，犬声吠影一何多。饱时饥饭须先辨，时宰无炊杀老坡。
送陈省三舍人望曾归台湾，四首之四	杨浚	三辅皇图梦似烟，短衣匹马感当年。海东耆旧如相讯，末路英雄一领毡。
赠吴霁轩军门光亮	杨浚	百丈楼船夜枕戈，将军下濑七鲲过。醇醪共饮思公瑾，薏苡何伤谤伏波。缓带羡能文字乐，连床喜得弟兄多。京华冠盖如相讯，为语南中有牧颇。
寄吴霁轩军台阳，二首之一	杨浚	畏途早唱慎风波，其奈中流荡漾何。竟累平原弹铗好，最伤乐毅谤书多。雨云世态真如土，石火人情一剎那。终有天王明圣在，扁舟何必办渔蓑。
寄吴霁轩军台阳，二首之二	杨浚	百战功成汗马劳，牙幢西折等鸿毛。栋梁共惜清时弃，薏米原难俗议逃。大海潆洄存一柱，秋风憔顇感同袍。新从幕府读诗句，尚为丹青数鄂褒。
赠陈悦樵处士，二首之二	杨浚	天风吹水幻千沤，蜃气楼台日夜浮。我且掉头归去也，故山傥足稻粱谋。
论次闽诗	杨浚	饥驱终岁诗为命，曾向金陵卖卜来。缶灶席床尘迹遍，榜扉佣作亦堪哀。
书台北事	樊增祥	堂堂幕府即离宫，坐踞三貂气势雄。岂谓解元唐伯虎，不如残寇郑芝龙。蜉蝣天地波涛里，蝼蚁君臣梦寐中。十日台疆作天子，凝旒南面太匆匆。
春日到弘法寺	樱井勉	双狗跟孤叟，不须童仆随。东风何习习，春日自迟迟。梅似将笄女，莺如学语儿。招提人迹少，徐步独思诗。
叠韵答童君冠卿	樱井勉	沧海何茫渺，胜游不可随。醉因飞笺早，归为恋花迟。吟啸惊菱女，溯洄伴鸭儿。想君看荷兴，写我五言诗。
闻警	王汉秋	鹿耳门前吼怒涛，奇愁郁勃索香醪。记曾风雨苍凉夜，灯影摇红读豹韬。
过铁砧山	王汉秋	绿阴浓处隐孱颜，石咽泉流路几湾。骯脏一身经百炼，今朝又到铁砧山。
稻江纪别	王汉秋	小楼烟雨晚江潮，带得离愁上画桡。折柳泥君留爪迹，重来好认旧枝条。
鹭江客邸	王汉秋	人世无如出路难，旅情参透客心寒。欲除烦恼除欣羡，万事皆宜作反观。
题客邸壁	王汉秋	未能为雨与为霖，旷览山河感不禁。细缀蒲帆修桧楫，舵工也有济川心。
鸡笼积雪	王琅	雪压重关冷，江天俨一新。乍疑冰世界，顿改玉精神。瘠壤皆生色，空山不染尘。寒光如可借，书幌历冬春。
和区觉生观察游剑潭韵	白良骥	波流旋不定，神物昔飞腾。遗迹寻荒寺，禅心证野僧。藏形辞玉匣，余气露圭棱。明月空潭夜，寒光彻底澄。
题富春山水画册，六首之一	符兆纶	诗情画意有无间，如此烟波数往还。记得画眉声里过，一船青载富春山。
题富春山水画册，六首之二	符兆纶	白鹭低飞九里洲，梅花万树压溪流。晚妆忽讶胭脂湿，一笛斜阳水上楼。
题富春山水画册，六首之三	符兆纶	吹软垂杨两岸风，中流箫管酒灯红。也知团扇谁描得，憔悴江湖一放翁。
题富春山水画册，六首之四	符兆纶	潮声见说上泷回，泷水无风绿似苔。闲向桐江弄明月，钓竿高挂子陵台。
题富春山水画册，六首之五	符兆纶	旧游回首意苍凉，负尔花间陌上香。好着片帆重送我，风流苏小访钱塘。
题富春山水画册，六首之六	符兆纶	荷花桂子入新图，柳七才名莫浪呼。且擘荔支消夏去，风光占住小西湖。
台阳笔记题词，二首之一	管绳莱	海色天风路渺茫，蛮云犵鸟自成乡。从今不读舆图记，一管生花写大荒。
台阳笔记题词，二首之二	管绳莱	蛋雨闽风四十秋，潜蛟宫室蜃中楼。知君碧眼过犀烛，不学词人记十洲。
寄怀吕幼连参军兆璜【寄怀吕幼渔参军】	罗大佑	二月桃花取醉宵，锦筵笙管促征桡。事如晓梦无留影，情似春波有暗潮。沧海屯田佐充国，山城禅悦泠参寥。鸳雏飞散黄鹂晚，万里寒天急暮雕。
和张芗田大令鸿书追忆词用渔洋山人秋柳韵，四首之一【追忆词，四首之一】	罗大佑	飘泊东风黯醉魂，才人新怨赋长门。花移别馆莺无力，泥落空梁燕有痕。芳草已迷柳杨渡，扁舟何处苎萝村。梨云庭院深如海，凄绝萧郎莫更论。
和张芗田大令鸿书追忆词用渔洋山人秋柳韵，四首之二【追忆词，四首之二】	罗大佑	芙蕖散乱不禁霜，菱叶荷花空满塘。旧谱怕翻金缕曲，赠衣犹压彩罗箱。痴心私誓酬妃子，称意行云负楚王。重过海棠花下路，深情还问碧鸡坊。
和张芗田大令鸿书追忆词用渔洋山人秋柳韵，四首之三【追忆词，四首之三】	罗大佑	落絮游丝惹舞衣，回头万恨事全非。琴弹怨调弦声涩，莺唤残春花影稀。千点黄金和泪铸，几年碧海变尘飞。人间多少闲牛女，银汉迢遥一例违。
和张芗田大令鸿书追忆词用渔洋山人秋柳韵，四首之四【追忆词，四首之四】	罗大佑	铜驼清泪共君怜，绮岁风怀渐化烟。犀角有灵心的的，茧丝无绪意绵绵。口脂香恋如花梦，髀肉心伤似水年。哀乐纷纭须忏悔，闲愁拋付白鸥边。
送史香九之台阳	罗大佑	短布单衣一剑雄，片帆春渡鹿门东。穹庐毡怅腥云黑，晓日蛮花驿路红。世态雨云成底事，壮怀鞭镫欲论功。才人新草筹边檄，定有元戎拜下风。
寄怀友竹词友	罗秀惠	洒洒词源峡水倾，何时幸望遂班荆。却嫌不舞羞知己，愿让高轩御李生。
台阳笔记题词	胡士勋	捧读台阳记，欣然具大观。草花香最古，山水象难刊。经济胸中透，纷华眼界宽。世情兼治策，敢作异书看。
台阳笔记题词	胡森	地准三万六千余里之程途，耳目未遍心模糊。琅环石室有丹符，阐微泄秘如画图。典坟未考肠已枯，一得台阳笔记如获珠。反复玩索，胜览陆公之书厨。火山、玉山等方壶，嶔奇光怪造化炉。芳园、浊水景气殊，艳冶离奇超寰区。石礁铁沙多忧虞，澎湖灿烂撑珊瑚。番钱妙巧夸锱铢，鸦片名烟法当诛。蛤仔烂地称膏腴，琉球使过船吹竽。八尺门鲤五色驱，金包穴吐硫磺酥。漳泉粤庄为德隅，义民叠出看于于。吁嗟兮长吁，观此一卷无多犹截蒲，胡以奇山异水能横铺。风土人物随心摹，经济中藏名言俱。斯编作者问谁乎，东鲁昔任东宁之老儒。
台阳笔记题词	胡泉	胸中无万卷，下笔涂来俗未免。足底不千里，眼界难宽井蛙耻。此中至意知者谁，游子壮夫为能为。昨见东鲁笠山先生之所作，瑰奇瑰异复磅礴。山水人物一卷装，惊心炫目说台阳。愧我饥驱三十年，竟无尺幅描云烟。今作稗官催军船，篷窗诵读，恍如海外雄观来眼前。
台阳笔记题词用陶韵又成一首	胡泉	一见即心契，关心只在诗。我却寡所谐，惟君独任之。台阳十四策，海外写雄思。雄思何所寄，经济趁清时。天地逆旅耳，此编传在兹。鸡林走商贾，声价不人欺。
台阳笔记题词	叶芬	卅载台阳记，千秋吏治关。运筹经口岸，持论抵眉山。壮志凌烟上，儒臣赋槊间。去思碑并读，应望使车还。
织布	董天工	斫木为机似月圆，横穿翠筱夹丝缠。掺掺巧织戈纹锦，斑驳争绔柿蒂鲜。
口琴	董天工	宛如私语夜深深，别样丝桐别样音。齿颊低微音韵渺，雄鸣雌和月阴轻。￡
布床	董天工	何事番儿不畏寒，布床高挂桠枝端。风吹木叶声萧瑟，好似婴孩熟睡残。
走差	董天工	状似卷荷四寸长，手环相击响丁当。不疾不徐音铿尔，远韵清微胜鼓簧。￡
台卉四绝，四首之一	董天工	飘然玉质森森秀，别有幽香到小庭。不用娇容教傅粉，逢君一见自娉婷。
台卉四绝，四首之二	董天工	素华真可胜梅妆，点点琼葩点点芳。翠叶缤纷怀洁白，浓香暗惹绿衣郎。
台卉四绝，四首之三	董天工	蕴抱冰心此一方，不教蜂蝶逐花狂。琼姿本是神仙骨，肯作人间贾女香。
台卉四绝，四首之四	董天工	香闻七里玉玲珑，月色平林和露瀜。玉女原来看玉树，一般清白煦春风。￡
仙丹	董天工	一朵烿云物外仙，丹珠累累映霞鲜。漫言黄母鬓花落，移种东山处处妍。
题观音画轴	蔡启运	自来苦海不生波，醋海汪洋可奈何。愿借慈航时一渡，免教风作打头多。
挽阿美女校书，四首之一	蔡启运	歌舞场中最可人，昙花一剎坠红尘。香魂应绕新城柳，化作黄鹂唤早春。
挽阿美女校书，四首之二	蔡启运	情丝缕缕渺难通，回首平康爪印鸿。夜半留髠思往事，阿谁消受米双弓。
挽阿美女校书，四首之三	蔡启运	花中领袖女中雄，倾尽囊金送尽穷。巾帼从来多侠气，怜才红拂与卿同。
挽阿美女校书，四首之四	蔡启运	落月犹疑颜色存，枫林仿髴度青魂。题诗祝汝来生事，连理交枝不断根。
击鼓催花，四首之一	蔡启运	冬冬声响报花知，上苑春和次第吹。第一承恩随鼓转，沈香亭北海棠枝。
击鼓催花，四首之二	蔡启运	冬冬声鼓六宫知，绿瘦红肥尽弄姿。独有红梅催不理，楼东更鼓一灯支。
击鼓催花，四首之三	蔡启运	羯鼓声中芳信驰，春风先上海棠枝。红尘一骑飞丹荔，又是君王鼓掌时。
击鼓催花，四首之四	蔡启运	唐宫花信日嫌迟，击鼓恩同雨露施。转笑海棠开到未，沈香春梦正迷离。
台阳怀古	蔡德辉	东南半壁拥波涛，保障闽疆气象豪。虎旅千艘开赤崁，牛皮一席卷红毛。延平继世勋名远，靖海劳师战绩高。瀛岛年来增郡县，免他荒薮作逋逃。
海外	蔡德辉	海外犹浮海，天涯莫问天。光阴消岁月，身世渺云烟。有笔题神境，无琴操水仙。闲鸥乐忘反，浪迹亦徒然。
八卦山	蔡德辉	晓登八卦山，归来读周易。掩卷一回思，山形尤历历。
谒延平王庙，四首之一	蔡德辉	沙汕纷纷列舳舻，当年海上拓雄图。鲸鱼入梦生何异，龙种偕来类不孤。人似武乡筹北伐，地同洛邑建东都。也知矢志延明祚，绝岛偏安亦丈夫。
谒延平王庙，四首之二	蔡德辉	红旗赤帜树高城，弱冠将军独请缨。宠赉有加天赐姓，征收无处海屯兵。都缘耿耿心长在，岂为区区发数茎。忠孝由来难两尽，邮书往返不胜情。
谒延平王庙，四首之三	蔡德辉	森严刁斗拥熊罴，赏罚分明未足奇。祇望一身存胜代，敢将两岛抗全师。图开赤崁形堪踞，业复朱家势莫支。智力难争天命在，多君风调俨须眉。
谒延平王庙，四首之四	蔡德辉	才犹刚决节尤坚，和议连番总不然。百计筹谋惟报国，一时流寓况名贤。便教藩服能成事，其奈微躯不永年。史册流芳终有分，漫将遗恨播诗篇。
桐船行	萧纶	永嘉城头角声咽，大星坠地光不灭。白头老母望儿归，不见桐船泪垂血。桐船轻疾如游龙，将军百战多威风。不知乃由阿母训，不杀贼归母须愠。桐船昨出时，别母换征衣。祇言儿向闽中去，那知陷入鲸鲲围。鲸鲲日伏台澎侧，闽中将吏谁敢击。幕府闻得桐船来，火急军书催赴敌。将军之来非出师，国家有事安得辞。贻书中丞誓必死，要令大节千秋知。天茫茫，波浩浩，吹桐船，落贼岛。矢石既尽壮士亡，将军挺立神不挠。大呼狂贼速杀我，群丑投戈拥公坐。抉伤且学鲁臧坚，捐躯夙志今朝果。圣主酬忠礼数全，可怜谰语尚纷然。果然不出将军料，诬作哥舒语浪传。有卒潜逃自贼垒，自言亲见将军死。话到蛟龙食魄时，阿母闻之悲不止。母勿哭，母教儿杀贼，儿死身不辱。桐船虽败鬼犹雄，森森直节谁能同，便是龙门百尺桐。（吴福助撰）
台湾三仁诗	萧纶	台湾净扫无风尘，天子下诏褒三仁。三仁何姓氏，一为寿同春，淡水县丞老幕宾。丞亡摄官克复城，出兵剿贼死贼营。其一岭南客，国子生。寓彰化，纠义民，其姓李氏乔基名。守鹿仔港有成绩，战牛马庄终殒身。同时见此二义士，一弱女子尤绝伦。满姑年十七，父曰刘郡丞。贼先执丞次胁姑，姑不受辱泣且嗔。蹈河不死骂益烈，白璧虽碎声铮铮。是三人者微且轻，非将非吏非守臣。身虽死义，分甘沉沦。幸遇天子大圣明，幽遐必瞩，名教是敦，曰此三人纵疏贱，磊落大节宜吊旌。诏建祠宫，楹桷维新。有司岁时，祀以特牲。为问蚁贼起事辰，士民奔走，妇女被掠，何无一人能及此三人。吁嗟乎，人人且有忠孝情，盍至三仁祠下一听天子命祀之恩纶。（吴福助撰）
台阳笔记题词，四首之一	袁洁	尺幅居然现巨观，台阳随处助文澜。名言妙理真经济，莫作齐谐志异看。
台阳笔记题词，四首之二	袁洁	四十年来说宦游，奇情异彩任探搜。眉山风骨庐陵韵，尽在先生笔底收。
台阳笔记题词，四首之三	袁洁	溟海苍茫几度经，六旬犹未鬓星星。平生多少惊心事，说与常人不敢听。
台阳笔记题词，四首之四	袁洁	匆匆相见恨偏迟，同是征帆小驻时。我滥齐竽惭八载，欲从模范证工师。
画菊	谢管樵	半生落拓寄人篱，剩得秋心祇自知。莫笑管城花事淡，笔头还有傲霜枝。（吴福助撰）
次韵奉和涵字词伯即席之作，二首之一	谢维岩	孤负輶轩此一行，相逢楚客各吞声。樽前蜀妓歌非旧，棘里铜驼世已更。新雨有心滋草长，流莺何意傍春鸣。空余一掬伤时泪，望断中原弟与兄。
次韵奉和涵字词伯即席之作，二首之二	谢维岩	千里吟旌海上行，文章鲲岛有同声。人思故国衣冠旧，水浅蓬莱岁月更。历劫神鼍盘石烂，忍笞老马伏槽鸣。桑榆未晚收何日，为谢闽中老父兄。
延平王祠访梅	谢维岩	东阁无人何逊查，扬州梦觉事全非。争禁蜡屐寻芳讯，独对寒祠吊落晖。南北有技分冷暖，江山无地着芳菲。可怜月冷春深夜，一片香魂何处归。
秋日书怀	谢维岩	千里秋光到眼前，西风吹遍海东天。拋残春梦浑无迹，瘦到秋花更可怜。岂为江湖忧魏阙，劫教哀乐感中年。纷纷世事兼心事，何事沧江放钓船。
送吴生往东宁	谢声鹤	吴生手携一囊书，步行别我九鲤湖。嗟哉吴生何好游，扁舟欲上红毛楼。君不闻厦门七更到澎口，天风喷潮如雷吼。幽灵秘怪争呈奇，撑持银屋满江走。柁师到此亦改颜，阳侯弄舟如跳丸。侧柁欹帆入鹿耳，舟人始得庆平安。吴生胡为亦踏此，问之不答祗长叹。吴生吴生不须叹，世途何处不波澜。
割台书感	谢颂臣	和约书成走达官，中原王气已凋残。牛皮地割毛难属，虎尾溪流血未干。傍釜游鱼愁火热，惊弓归鸟怯巢寒。仓皇故国施新政，挟策何人上治安。
题邱菽园先生红楼梦绝句诗后	谢颂臣	金钗十二幻情缘，又得邱迟妙句传。劫火难烧才子笔，海天重话石头禅。
由鹭门寄新竹幼佩弟	郑以庠	江声呜咽雨萧萧，旅馆孤灯伴寂寥。鹭屿鲲洋连大海，相思空托去来潮。（施懿琳撰）
寒夜读书，二首之一	郑以庠	青毡兀坐入寒更，左右图书拥百城。较与儿诗还有味，一镫风雨古人情。（施懿琳撰）
萧斋感怀	郑擎甫	不须光大焕门闾，聊借琴樽伴起居。悟到为周还为蝶，安知非我亦非鱼。一场富贵凭儿戏，半世功名付子虚。堪叹浮生祇如此，得闲且读古人书。
和童蔗云咏番头银	郑超英	洋烟耗尽万家财，一见夷船色笑开。莫怪群看他面去，有钱方得出头来。（施懿琳撰）
台阳笔记题词	钱之鼎	鯷壑横云蛋海烟，双门高削护沙田。乘风少壮功名事，曾在扶桑万里天。
挽李长庚	阮元	谁遣孙恩剩一船，非公追不到南天。远探蛟窟五千里，苦历鲸波四十年。隔岁过门皆不入，乘潮澈夜每无眠。雅之若与牢之合，早见台澎缚水仙。
吊台湾，四首之一	陈季同	忆从海上访仙踪，今隔蓬山几万重。蜃市楼台随水逝，桃源天地付云封。怜他鳌戴偏无力，待到狼吞又取容。两字亢卑浑不解，边氛从此正汹汹。
吊台湾，四首之二	陈季同	金钱卅兆买辽回，一岛如何付劫灰。强谓弹丸等瓯脱，却教锁钥委尘埃。伤心地竟和戎割，太息门因揖盗开。聚铁可怜真铸错，天时人事两难猜。
吊台湾，四首之三	陈季同	鲸鲵吞噬到鲲身，渔父蹒跚许问津。莫保屏藩空守旧，顿忘唇齿藉维新。江山触目囚同泣，桑梓伤心鬼与邻。寄语赤崁诸故老，海桑历劫亦前因。
吊台湾，四首之四	陈季同	台阳非复旧衣冠，从此威仪失汉官。壶峤居然成弱水，海天何计挽狂澜。谁云名下无虚士，不信军中有一韩。绝好湖山今已矣，故乡遥望泪阑干。
赋示诸将，四首之一	陈文騄	上相东行一叶舟，五更笳鼓起舵楼。大名已自垂千载，此错何堪铸九州。玉帛先将迎妇雁，河山权作犒师牛。有谁哭向苍天问，万里孤臣海尽头。
赋示诸将，四首之二	陈文騄	万年王迹起辽东，朱鸟祥开一粒红。宗祖艰难曾卜洛，臣工计策祇和戎。东邻地竟汶阳返，西帝图翻督亢穷。旰食宵衣频北顾，涓埃谁为答宸衷。
赋示诸将，四首之三	陈文騄	郑氏归仁二百年，王师渡海扫锋烟。廛无夫布宽征市，户有丁男尽力田。黔首终身成异俗，弁髦何日戴尧天。漫云殊域无知识，纵叩重阍亦枉然。
赋示诸将，四首之四	陈文騄	圣明何事召干戈，万里扶桑骤沸波。自大夜郎思比汉，辨奸英主早烹阿。疮痍无奈伤元气，慈忍终当致太和。壮不如人臣已老，诸君强起挽天河。
悲台湾，二首之一	陈文騄	狂澜谁障百川东，日下金蛇电掣空。刘帅浑如魏得狗，唐王岂复郑芝龙。鸿沟耻划诸番界，鲸浪横飞半线中。莫笑铜铃沿旧俗，伤心有泪洒鸡笼。
悲台湾，二首之二	陈文騄	中原鼎沸肆鸱张，电烁飙驰莽战场。东海难填精卫石，西天已渡达摩航。将军鼓角三更咽，武帝旌旗十日忙。千里金汤沦异域，朅来白日黯无光。
潜园探梅	陈朝龙	逋仙去后迹犹存，百树横斜自一村。偶为裁诗寻好料，不辞冒雪访名园。宜编廿六春开径，香逗三分艳举樽。难得堂堂贤令尹，替花生色品题尊。
潜园探梅，二首之一	陈朝龙	盖代豪华别业存，梅花百树自成村。春光漏泄枝三两，破费寻诗一扣门。
宁靖王墓	陈肇兴	卅年憔悴落蛮乡，故国河山感慨长。留得数茎华发在，九原归去见高皇。
磺溪三高士诗	陈肇兴	磺溪有诗客，隐居于市闤。甘心执贱役，不肯事长官。吟诗祇自适，不予俗人看。当年杨伯起，一顾空冀闲。下士得知己，列肆为名山。读书识忠孝，万卷胸中蟠。采花酿成蜜，百代供一餐。我昔幸得之，琅琅诵百环。誓将付剞劂，用以表微寒。孰料霓裳曲，不许传人间。神龙破壁飞，万古去不还。至今思片羽，激烈摧心肝。
磺溪三高士诗	陈肇兴	海外数画笔，蔡君推第一。如何断三餐，不受千金值。睥睨视公卿，风尘谢物色。自非逢高人，不肯留真迹。传闻大风雨，山林昼昏黑。只身走荒崖，性命了不惜。乃知画入神，妙不关笔墨。大造具化工，眼前取自得。邱壑罗心胸，云水荡魂魄。半颠半迂间，此意谁能测。
磺溪三高士诗	陈肇兴	先生无名字，不知何许人。折苇渡沧海，信脚行阳春。当时富民侯，延座列上宾。筑堤兴水利，指授如有神。功成不受赏，长揖辞金银。问名嗒然笑，再问言津津。天地我父母，埏垓我乡邻。不夷又不惠，能屈亦能伸。五柳非吾徒，甪里非吾身。孤山梅花婿，乃我有服亲。
殉难三烈诗，三首之二	陈肇兴	独从境外建旌旄，格斗连山血溅袍。张嵊一门都鬼录，缪彤诸弟尽人豪。通夷助我军犹壮，骂贼怜君气不挠。何日归元亲舐舌，愁云望断斗门高。
殉难三烈诗，三首之三	陈肇兴	草野何曾计立功，投锄荷殳亦从戎。身经俎醢心弥赤，死别妻孥泪不红。两载乱离忧患里，一家缧绁战争中。伤心八口归何日，鬼啸狨啼恨未穷。
自大嵙崁行达加九岸大营，三首之一	陈衍	言从大嵙崁，策杖加九岸。主人曰闻戒，兵卫资蔽捍。初逢野番来，裸裎发披散。腰间皆佩牛，玃顾目殊睅。颔之俾驯扰，亦自启笑粲。路转竹头角，昏黑榛莽乱。丛丛罴可隐，敢以伏戎玩。当关一失险，枯朽尽为难。蠢尔鸟兽群，亦有教猱叹。
自大嵙崁行达加九岸大营，三首之二	陈衍	崩厓临绝涧，十丈山路断。伐木仆其上，两涧遂中贯。下有千仞潭，奔流何滮涆。峰峰高摩天，树树十围干。天日既蔽亏，瘴雾下浸灌。想从洪荒来，辟此几昏旦。土松不成级，土滑步欲滩。舆夫舁空舆，数步息喘汗。起落已万丈，问路殊未半。
自大嵙崁行达加九岸大营，三首之三	陈衍	日落叩营门，短衣不至骭。长揖未云已，军膳已罗案。书生能健步，顾语一笑粲。谅知得渠魁，已誓不复叛。贳其一衅鼓，觳觫弗敢窜。一朝杀廿人，厥状殊不悍。攻心乃为上，枯骨固可惋。日日牛酒来，就抚欢未散。书生亦何知，惟有默赞叹。惭非甲胄士，空尔弄柔翰。
淡水黄鉴澄之妻何氏	陈霞林	误信刑夫测子平，从容就义出愚诚。可怜入地身先死，只望回天婿更生。鸩毒自甘心自苦，鸳俦为重命为轻。世间多少须眉辈，奇气谁堪日月争。
吴鸿业百蝶图题词，二首之一	陈鼎元	莫言情态太轻狂，曾逐庄生梦一场。剩粉残香都幻化，多情空自笑滕王。
吴鸿业百蝶图题词，二首之二	陈鼎元	舞衫歌扇寄相思，百折仙裙委蜕奇。领取汝神摹汝貌，韩家魂魄谢家诗。
分咏罗汉松七排	陆翰芬	罗汉何年化古松，西来佛祖剩遗踪。散花天女梅为友，玉版禅师竹正宗。竺国原留尊者号，秦官曾赐大夫封。却因华盖留缨络，惯向寒山听鼓钟。霜雪不移真色相，烟云长护怪形容。三千世界同瞻象，十八名中此伏龙。顶上圆光明月照，半空梵语好风从。和南礼拜无量寿，乞与人间作颂恭。
潜园琴余草题词，二首之一	陆翰芬	何必争追唐与宋，能言情性即诗人。十年泉石常怀国，千首词章半忆亲。残月晓风皆寄托，春花秋柳亦精神。卿云未出欣先睹，定有灵山香火因。
潜园琴余草题词，二首之二	陆翰芬	东瀛梅鹤继西湖，好向孤山认故吾。海国几人扶大雅，蛮乡从此获骊珠。虚心下问君师竹，盲目随声我滥竽。传到洛阳应纸贵，骚坛处处识林逋。
台阳杂兴，三十首之二	马清枢	山势龙盘起木冈，我朝文教破天荒。朝霞倒影翻红水，万派横流涌黑洋。石出野田原有谶，金埋岩谷讵犹藏。如何士卒开山路，辛苦难逢三保姜。
台阳杂兴，三十首之六	马清枢	溪洞生烟十八重，乱山苍翠簇芙蓉。谁能望气探银穴，便欲乘云上玉峰。五夜寒潮鸣战鼓，二更残日吐边烽。风中挟火麒麟飓，奇事还闻犼鬬龙。
台阳杂兴，三十首之七	马清枢	仙桃高对佛桑红，花信难凭廿四风。百合奇香收鹿港，千年积雪望鸡笼。御冬旨蓄腌番蒜，占岁丰穰验刺桐。生性浑浑偏嗜饮，竹筒酿酒学郫筒。
台阳杂兴，三十首之八	马清枢	高岸萋萋草似烟，白波青嶂水沙连。编茅绕屿千椽屋，架竹浮湖万顷田。唤渡津头划蟒甲，卖盐市上用螺钱。行人莫惮藤桥险，别是瀛壖一洞天。
台阳杂兴，三十首之九	马清枢	信有仙源可避秦，土番半是女真人。一年海燕常重乳，四季林花不断春。倒挂山禽如凤小，寄居沙蟹与螺亲。敦厖未改鸿荒俗，丁壮扶犁妇负薪。
台阳杂兴，三十首之十五	马清枢	岩穴曾栖宋客星，胜朝事势等零丁。骑鲸人去天难问，梦蝶园荒酒易醒；满树花开三友白，孤坟草为五妃青；哀蝉似诉王孙恨，暮雨萧萧不忍听。
台阳杂兴，三十首之十六	马清枢	方言曾亦说台员，古塔嵯峨拂五云。斑竹至今悲烈妇，甘棠自昔爱参军。野牛驯后犁春雨，蒋鹊飞来噪夕曛。闲却朱提无用处，洋钱买得达戈纹。
台阳杂兴，三十首之二十三	马清枢	长街花鼓闹春宵，独坐荒斋意寂寥。狷介谁如高士菊，芳鲜共爱美人蕉。侵帘树影斜随月，绕榻涛声冷带潮。料得明朝天气好，竹溪应赴阮公招。
凤邑四咏	黄家鼎	青阳时节雨潇潇，春到平冈景色饶。一抹轻烟迷凤鼻，几行新翠挂山腰。楼头灯火听偏寂，树里人家望转遥。正好栽桃兼植李，恩承膏泽发新苗。
凤邑四咏	黄家鼎	鲲南天设小琉球，一屿千家水上浮。灿烂晴霞明海市，迷离晓日现蜃楼。绮横平旦飞还驻，名类藩封禁又收。散锦焕文开盛运，孤悬片土亦瀛洲。
凤邑四咏	黄家鼎	猪毛山瀑注成溪，淡淡流泉细细泥。为爱风光浮竹筏，最宜月色映沙堤。石矶鱼影秋波浅，茅店鸡声客路迷。君子交情堪鉴此，更深吟过板桥西。
凤邑四咏	黄家鼎	劫灰已折旧时城，此地仍留赤嵌名。秋夏潮生晴亦涌，西南风定夜无声。残砖遍野疑霞落，新涨平堤带雨呜。莫道奔腾犹贯耳，引看海宇正澄清。￡
题吴鸿业百蝶图	黄清	画里香魂梦里身，六朝金粉悟前因。披图恰好留真相，知是探花第一人。
题吴鸿业百蝶图	黄炳发	久欲携宾宴醉乡，今朝何幸遇滕王。祗将妙笔传金粉，俨到南园绿草场。
画竹【题墨竹】	黄玉柱	数竿修竹参差立，雅似人家好弟昆。一气相生根本固，更添稚笋作儿孙。
渔人聚饮五古短篇	黄茂清	卖鱼沽酒来，相知有三五。酣饮绿榕阴，拇战猛如虎。醉倒夕阳西，不辨今与古。莫道囊无钱，明朝举网取。
自厦门泛舟渡台湾海中见夕阳感赋	俞明震	自浮沧海送残阳，渐觉闲身入莽苍。一掬酸辛成独往，无边天水共微光。风樯隐隐开元气，朔雁声声吊战场。凄绝一更初魄语，故人相望涕成行。
甲午除夕登台北城楼	俞明震	瘴外日光芒角动，残年出户昼常阴。寥天有此登高兴，暮雨飘残隔岁心。役役谈兵清议在，冥冥入世几人深。迷离爆竹千家晚，针孔光阴耐苦吟。
登厦门南普陀和易实甫原韵	俞明震	登临初见海嵯峨，回望神州感逝波。坐久自疑趋大壑，再来应恐泣磐陀。愁边草树天风急，泪眼干坤落照多。今日五洲成大梦，独留残梦在岩阿。
己亥南菜园落成主人偶作	儿玉源太郎	古亭庄外结茅庐，毕竟情疏景亦疏。雨读晴耕如野客，三畦蔬菜一床书。
咏蔷薇	吴子瑜	苦求异种到东瀛，百叶重台照眼明。莫怪千金能买笑，天生我辈本钟情。
白燕限先庚韵	唐景崧	梨花院落柳花天，形影分明瘦可怜。金屋去来留本色，白头羇旅负华年。秋霜楼上佳人泪，璧月宫中狎客笺。何处素心寻旧侣，徘徊王谢画堂前。
黑蝶限先阳韵	唐景崧	百花深处态轻狂，罚着青衣亦自伤。夜梦园中原是漆，春甜乡里更寻香。厌从乐府敲红板，飞上云鬟鬬素妆。最苦捉来无觅处，乌纱窗下立斜阳。
梦蝶园限东真阳韵	唐景崧	劫运河山毕凤阳，朱家一梦醒蒙庄。孝廉涕泪园林冷，经卷生涯海国荒。残粉近邻妃子墓，化身犹傍法王堂。谁从穷岛寻仙蜕，赤嵌城南吊佛场。
五妃墓限支韵	唐景崧	秀姑合伴王袁死，两婢荷梅死更奇。海上鹃啼悲玉带，冢中鱼贯葬琼枝。法华寺畔寻诗碣，魁斗山头吊冷祠。竹沪遥遥埋白发，城南风雨走灵旗。
戒烟限佳真先韵	唐景崧	寂寞帘栊涕泪天，青灯风味割缠绵。埋灰已断昆明劫，受戒休谈印度禅。疆吏火攻开衅日，谏臣卮漏上书年。事关世运终难禁，闻说司农早税钱。
登城楼远眺	土居香国	苔壁篆瘦虫啾啾，有约不来吟独愁。纤云无痕碧落净，冰轮照出良中秋。排户褰裳蹈我影，满街光景自异境。家家祭坛供豚醪，爆竹声迸纸灰冷。城楼高攀承恩门，女墙凹凸连郊原。离离万瓦露凝白，清笳一声风斾翻。南望台南云漠漠，彼胡为者恣威虐。雷霆精锐自天降，游魂不日就擒缚。东望瀛州波漫漫，吟社群隽登楼观。观月万里思我不，醉拥诗城应罄欢。俱我在者只明月，清光依依照须发。欲语羁怀默不譍，云梯百尺玉蟾窟。此时不醉恨何如，急叩门西尘里居。友终不来夜已半，绍兴醇酒澹水鱼。举杯邀月月更白，拔剑砍空空愈碧。草贼出没羽檄频，电飞羽驰台北驿。
津门感事，三首之一【津门作，三首之一】	张秉铨	登高远望恨无端，满目烽烟不忍看。未了寸心惭负国，欲擎只手恨休官。长河马邑西风紧，枯树蝉声夕照寒。青眼终歌一搔首，问谁砥柱挽狂澜。
津门感事，三首之二【津门作，三首之二】	张秉铨	忆昔春明作吏来，风波如此信堪哀。有人竟误东坡死，何地能容北海才。怅望飞鸿遵浅渚，虚传市骏上高台。凄凉怕听军书报，且尽茱萸酒一杯。
津门感事，三首之三【津门作，三首之三】	张秉铨	酒酣万事付悠悠，其奈消愁愁更愁。去国荀卿偏适楚，辞家王粲强依刘。虚声到耳惊风鹤，浩气填胸逼斗牛。一语自嘲还自笑，江湖也抱庙廊忧。
哀台湾，四首之一	张秉铨	无端劫海起波澜，绝好金瓯竟不完。阴雨谁为桑土计，忧天徒作杞人看。皮如已失毛焉附，唇若先亡齿必寒。我是贾生真痛哭，三更拊枕泪阑干。
哀台湾，四首之二	张秉铨	记曾巨舰赤嵌开，早识东彝伏祸胎。海外情天难补恨，人间劫火忽成灰。险随虎踞龙蟠失，忧逐山穷水尽来。枉说请缨旧儒将，沐猴终竟是庸才。
哀台湾，四首之三	张秉铨	开门揖盗已难支，况复纷纷错着棋。太息群才皆竖子，何曾一个是男儿。河山风景伤无异，锁钥东南付与谁。笑煞谈兵均纸上，浪传都护策无遗。
哀台湾，四首之四	张秉铨	瓯脱中朝本不存，可怜浩劫满干坤。苍生蹂躏伤盈野，红女伶仃禁闭门。真宰诉天应掩泣，哀魂动地尚呼冤。黄金不共辽东赎，枢部分明近寡恩。
和韵	徐莘田	竹堑溪山久艳称，旧游如梦忆曾经。故园松菊虽堪恋，争似移家住武陵。
竹城感怀，二首之一	方祖荫	三十年来逐宦场，自怜肝胆照秋霜。胸中别有炎凉意，半是冰心半热肠。
竹城感怀，二首之二	方祖荫	捧檄东来宰海滨，一官惟恐负君亲。口碑满地吾翻愧，不信公评竟有人。￡
蟫窟寄怀和韵【少眉公子在日里以见怀诗寄示作此奉答】	施士洁	金谷诗豪石季伦，泥云相忆水之滨。广谈麈尾清于玉，郗笔龙须净不尘。大力君抟南海翮，衰年我滥北山巾。彼苍位置斯人局，铸就萧闲更铸贫。
和蟫窟棉兰移居韵【和叠移居均答公愚即以送行】，四首之一	施士洁	移帑靖节且休论，那有柴桑避俗喧。阅世浮屠三宿地，可儿学究几家村。不应晏子仍居市，其奈刘伶既入褌。犵鸟蛮花此间乐，故山啼杀秭归魂。
和蟫窟棉兰移居韵【和叠移居均答公愚即以送行】，四首之二	施士洁	如君能办买山赀，王屋愚公亦可移。愿唱鹭门归隐曲，共吟蟫窟落成诗。元龙楼上人何在，朱鸟窗前客未窥。笑我国于蜗角左，厌厌新媍闭车帷。
和蟫窟棉兰移居韵【和叠移居均答公愚即以送行】，四首之三	施士洁	五年消受晚花香，蹇子相于画锦堂。每对琴尊怀北海，早知金王重元方。龙荒谪宦依骚雅，鯷国词人奉霸王。凄绝恒心园里客，吟笺飞度万羊肠。
和蟫窟棉兰移居韵【和叠移居均答公愚即以送行】，四首之四	施士洁	欲寻净土羼遗民，奈此泥犁黑劫沦。东海昔年迟蹈我，北山今日恐驱人。坡翁抵死居无竹，老子平生患有身。万古阎浮诗冢在，蘧庐天地一微尘。
节孝萧母陈太君者吾台之苗栗人也苑里蔡启运茂才为状其事略以告于当世士大夫谨按太君年二十有七而寡奉二老抚三孤两无所憾今太君已六十有一两子成立且含饴而弄孙矣苦节之甘方兴未艾哲嗣辈将乞言以为寿郑毓臣上舍邮书来岑予为声之诗编以诒来者亦阐扬幽隐之意云尔	施士洁	呜呼烈妇烈，何如节妇节。烈妇之烈烈一时，节妇节苦无穷期。立孤与死孰难易，古惟婴臼明其义。君不见，苗栗山庄有女宗，栢舟卅载殊从容。读书识字天所钟，翘然生长儒门中。自从寡鹄悲故雄，上有白发下黄童。此身化石谁尸饔，米盐凌杂菽水供。昼兼儿课宵女红，未亡人补造化工。转瞬平舆成二龙，柳丸欧荻千秋同。岁寒后雕惟孤松，使我遥企天姥峰。怀清台筑瀛之东，后有述者其管彤。
咏史七绝	施士洁	百胜岂能当一败，拔山盖世亦粗材。淮阴胯下圯桥履，负重都从忍辱来。
四十书怀，二首之一	李友泉	虚度光阴四十年，沧桑回首思绵绵。功名已付云烟幻，诗酒偏留鸥鹭缘。骨傲料难谐浊世，才疏终拟赋归田。何时得遂林泉隐，拋去风尘马上鞭。
四十书怀，二首之二	李友泉	空教猿鹤守柴门，走马年年滞远村。短榻雨惊孤枕梦，疏帘月落一灯昏。但凭肝胆循天命，未得涓埃报国恩。醉后摩挲书剑在，愧无功业立干坤。
戍楼笛声	李秉钧	一声长笛海门秋，云树苍茫耸戍楼。凭吊高歌缘底事，废兴祇合问江流。
春日园居	杜淑雅	满园桃杏笑清明，薄日微云乍放晴。一缕游丝飞不定，又牵花瓣作风筝。
感怀	林星垣	卌载客台阳，沧桑感一场。白头遭乱世，赤手怕还乡。有命何妨俟，无才只自伤。故人如问讯，诗酒尚颠狂。
赠王友竹	林星垣	昨日承君赠新诗，今日看君作隶字。君诗脱口尽灵机，君字挥毫皆古致。努力自姱修，非但诗兼字。慎勿恃聪明，聪明多暴弃。慎勿矜才华，才华招妒忌。廿四桃李春，九万鵾鹏志。忝附忘年交，数言寓深意。吁嗟乎！襴衫落拓耸吟肩，穷途怕洒英雄泪。读书岂止为科名，科名本是男儿事。
调外	林次湘	一树梨花独挺姿，经风耐雨几多时。无情最是痴蝴蝶，忙里寻春过别枝。
闽中新乐府录二首	林畏庐	检历日，检历日，婚葬待决日家笔。欧西通国无日家，国强人富操何术。我笑马迁传日者，史笔虽高见斯下。日家争宗鬼谷言，咸池死耗兼丧门。又言葬地有方向，贪狼巨门兼旺相。贪狼巨门此何神，一神能管万万人。不管生人偏管死，向人坟墓作风水。向之则吉背则凶，无乃逼仄神心胸。西人事死道近墨，自亡迨葬廿四刻。若使人人待日家，丧堂已被巡捕逼。葬亲我国胜欧西，必须择日真无稽。一心孝，一求福，一半欣幸一半哭。我想此时孝子心，天人大战堪捧腹。因之追论司天台，好言休咎斯奇哉。星流彗见皆言祸，占经论说真蠢才。立冬以后流星会，地球行入流星内。占言星走主乱离，同治中兴却见之。彗星轨道有定处，一年各有应行道。嘉庆之时彗竟天，何由国泰民丰年。须言人事舍天象，大家无作懵懵想。天变由无一定殃，日家之说尤荒唐。惠迪从逆理归一，不必长年检历日。
闽中新乐府录二首	林畏庐	生髑髅，生髑髅，眶陷颐缩如獮猴。痰声来，嗽声续，黔到指头疲到足。汗渍眉心泪注目，逆气辘轳转心腹。溺泄便溏沾被褥，明明有鬼加钳梏。斗然眼见芙蓉膏，一时神妙穷秋毫。对灯抽吸才几转，意气直蹑青云高。骤如危病脱，手足均灵活。问君乍奚啼，犹如地狱沈泥犁。问君今奚笑，不图为乐如斯妙。烟瘾之苦说难了，纵情多半由年少。或从夜话耽银灯，烧烟同卧谈兴增。或从春院讲酬应，到头善果菩提证。或从醉后解宿醒，误却金刚不坏身。或从小病代方药，转教痼疾膏肓作。凡此皆言受病始，再言收局难堪矣。富贵人居安乐窝，日斜未起如沈疴。无论大事误军国，儿孙踵武将如何。何况寻常百姓家，那能余身耽烟霞。蓝缕求人人惊倒，时时注目如防盗。生路将穷死路来，手头已乏心头好。计今惟有开烟局，烟归官卖加箝束。无奈官中重税金，祸根深陷牢人心。寸心私祝戒烟会，救护神州休陆沈。
寄守樵福州	林维丞	卌载客台阳，沧桑感一场。白头遭乱世，赤手怕还乡。有命何妨俟，无才祇自伤。故人如问讯，诗酒尚颠狂。
题查少白诗草	林维丞	堂堂旗鼓壮瀛东，多少名流拜下风。万里波涛供啸傲，一囊琴剑老英雄。诸侯倒屣争迎客，海贾求诗愿识公。我亦骚坛称弟子，心香一瓣礼南丰。
警世七律四则，四首之一	林豪	前人田地后人收，命里无财莫强求。有事不如无事好，出门欢喜入门愁。常将冷眼看螃蟹，莫替儿孙作马牛。一个铜钱四两福，谁人肯向死前休。
警世七律四则，四首之二	林豪	石崇豪富范丹贫，世事如棋局局新。阴地不如心地好，买科便是发科人。在山靠山水靠水，装鬼像鬼神像神。万事不由人计较，一朝天子一朝臣。
警世七律四则，四首之三	林豪	把了千钱要万钱，人生不乐也徒然。今朝有酒今朝醉，一日清闲一日仙。瓦罐不离井上破，巧妻常伴拙夫眠。东瓜扯到豆棚里，千里姻缘一线牵。
警世七律四则，四首之四	林豪	黑心人有马儿骑，岂可人无得意时。怕者不来来不怕，疑人莫用用不疑。虾蟆想吃天鹅肉，老虎要吞蝴蝶儿。善恶到头终有报，得便宜是失便宜。
翁孝子歌	林豪	竹城孝子年十五，萱闱早逝依慈父。慈父齿衰病在床，孝子侍疾不知苦。剖肝合药总无灵，刲股调羹那得愈。孝子愀然有所思，此身肤发亲所遗。安得将身分疾痛，亲急不救何用儿。抽刀断指指血湿，染血书词气呜唈。巫阳有召儿请行，露祷告天天亦泣。果然天意鉴微诚，勿药俄教庆再生。从此春葱与冬笋，好将甘旨代参苓。堂上白头朝舞彩，灯前黄卷夜传经。百年椿寿方长祝，一朝风树悲乔木。无知鬼伯果何仇，有恨苍穹胡太酷。病躯力疾觅佳城，历遍荒山入深谷。那堪哀毁瘦于柴，更阅冰霜劳似毂。泷冈表后更伤情，一恸吾亲不再生。分付细君今苦汝，长寻阿父入幽冥。马鬣封深疑有路，杜鹃血尽更无声。呼天少妇更堪怜，减算还求代所天。那识天哀孝子志，许随定省到黄泉。由来至性感行路，孝行况能昌厥后。即今哲嗣述遗徽，呜咽语终泪如注。濡泪为诗告后人，雏鸦啼答枫林暮。
翁孝子歌	林豪	竹城孝子年十五，萱闱早逝依慈父。慈父齿衰病在床，孝子侍疾不知苦。剖肝合药总无灵，刲股调羹那得愈。孝子愀然有所思，此身肤发亲所遗。安得将身分疾痛，亲急不救何用儿。抽刀断指指血湿，染血书词气呜唈。巫阳有召儿请行，露祷告天天亦泣。果然天意鉴微诚，勿药俄教庆再生。从此春葱与冬笋，好将甘旨代参苓。堂上白头朝舞彩，灯前黄卷夜传经。百年椿寿方长祝，一朝风树悲乔木。无知鬼伯果何仇，有恨苍穹胡太酷。病躯力疾觅佳城，历遍荒山入深谷。那堪哀毁瘦于柴，更阅冰霜劳似毂。泷冈表后更伤情，一恸吾亲不再生。分付细君今苦汝，长寻阿父入幽冥。马鬣封深疑有路，杜鹃血尽更无声。呼天少妇更堪怜，减算还求代所天。那识天哀孝子志，许随定省到黄泉。由来至性感行路，孝行况能昌厥后。即今哲嗣述遗徽，呜咽语终泪如注。濡泪为诗告后人，雏鸦啼答枫林暮。
东渡感事呈唐维卿方伯家时甫星使兼怀幕府诸公，四首之二	林鹤年	目楼船济六师，江淮遮蔽此藩篱。雨余莫忘谈墙筑，米短何堪议灶炊。渡海神仙工点铁，逢场傀儡惯牵丝。重瀛但祝销兵气，筹笔无劳疏十思。
东渡感事呈唐维卿方伯家时甫星使兼怀幕府诸公，四首之三	林鹤年	赤嵌营连壮海山，红毛城畔唱刀环。晋公节钺平淮蔡，汉相旌旗扫洞蛮。鲲岛浪淘朝雨过，鹿门波撼夜潮还。平原子弟怀风义，卜式忧时鬓已斑。
东渡感事呈唐维卿方伯家时甫星使兼怀幕府诸公，四首之四	林鹤年	驿路萧萧识马周，鸢肩翻悔稻粱谋。关河歧路英雄泪，暮夜中庭妾妇羞。枕畔南柯原梦幻，袖中东海祇浮沤。我来共索梅花笑，清博头衔不夜侯。
东渡遇洪荫之有赠，四首之一	林鹤年	郭泰同舟日，髯苏出狱年。天涯仍是客，胜侣尚如仙。风定涛还响，烟销月再圆。凭阑观海意，谁为障东川。
稻江楼陪刘渊亭林时甫两帅夜话	林鹤年	海寨连标建赤霞，鲲身鹿耳浪淘沙。西山秀夺花双桁，南浦云归月一槎。鹅鹳千军江正肃，貔貅万灶夜无哗。铃辕风静香村寂，隔院鹦哥尚唤茶。
刘渊亭守台南	林鹤年	五百田横气尚雄，曾闻孤岛盛褒忠。誓心天地中原泪，唾手燕云再造功，不信黄金能应忏，谁教赤嵌擅和戎。兵销甲洗天河夜，只手澜回力障东。
乙未五月朔越日全台绅民权推唐中丞总统民主国有纪	林鹤年	天祚扶余未可知，两河忠义盼星旗。陈桥拥赵兵虞变，酇国封韩帝不疑。执梃降番尊使相，筑台朝汉长蛮夷。五洲琛赆图王会，海上楼船望六师。
家时甫星使端午招同幕府板桥园夜集	林鹤年	海云岛月付沧桑，眼底扶余识霸王。金谷园亭诗酒录，玉溪身世绮罗场。隔江喧夺龙舟彩，列戟光凝燕寝香。天汉星槎望牛斗，宣防移节镇珂乡。
五月十三日台北激于和议兵民交变偕家太仆遵旨内渡仓皇炮燹巨浪孤舟濒于危者屡矣虎口余生诗以志痛，二首之一	林鹤年	内变方乘外侮忧，掀天波浪截横流。忽惊车鬼方涂豕（原作豖?），始信冠人尽沐猴。猿鹤化来山月黑，鹳鹅声乱阵云浮。沧桑再见田横岛，错计燕云十六州。
五月十三日台北激于和议兵民交变偕家太仆遵旨内渡仓皇炮燹巨浪孤舟濒于危者屡矣虎口余生诗以志痛，二首之二	林鹤年	半壁斜阳列屿空，大江王气黯艟艨，依来刘表原非策，哭到唐衢共效忠。万里随槎虚奉使，千秋孤注误和戎。早闻马后书生谏，得失何心语塞翁。
偕家时帅内渡留别板桥园五绝，五首之一	林鹤年	富贵与神仙，撒手便归去。楼阁见五云，十洲更何处。
偕家时帅内渡留别板桥园五绝，五首之二	林鹤年	千万买青山，百万筑园墅。海天共结邻，黄鹤忽高举。
偕家时帅内渡留别板桥园五绝，五首之三	林鹤年	花石半生心，种松十围长。无限鸟投林，寒露滴清响。
偕家时帅内渡留别板桥园五绝，五首之四	林鹤年	人生如轻尘，随处欣所托。坐爱秋月明，不记春花落。
偕家时帅内渡留别板桥园五绝，五首之五	林鹤年	瀛岛出岫云，东海润霖雨。不负故乡心，忍望故乡树。
送禾原之上海	水野大路	春风吹鬓影，草绿送君归。短笛一声远，轻帆千里飞。棋前防落子，酒后任忘机。船到申江日，言寻白版扉。
书怀七律	汪式金	少小曾期阆苑游，不图铩羽几经秋。易能寡过年须假，壮不如人老亦羞。分内功名灰已久，此中甘苦味还留。群英椽笔追燕许，属望同修五凤楼。
杂感	波越重之	秋风荆棘海南关，谁唱当年行路难。夜半豺狼声咫尺，一痕霜月渡前湾。
拂晓入九芎林街	波越重之	四更鸡唱破霪霖，爽气侵衣转觉森。杖底云开疑拂晓，一弦月挂九芎林。
和洪瑞卿茂才客梦绝句	王炳干	万里河山一梦移，心中惊喜信还疑。故园晤对人依旧，浑似当年未别时。
题如此江山楼焚余草	王瑶京	文章标格两风流，怎禁声名满九州。高士原非才百里，完人别有业千秋。簪缨难易林泉乐，着作真堪梨枣留。不是吾宗频击节，已闻异国散金求。
花魂	秋曰觐	花容一霎黯然收，凭吊芳魂到九幽。无影无形空有恨，和烟和雨不胜秋。佩环月下怜卿瘦，风雨宵深替尔愁。我赖一枝香在手，众香却被此勾留。
花气	秋曰觐	又惹探花仔细评，别于香外送将迎。春风拂拭人如醉，芳味氤氲蝶有情。袭我不禁行得得，投怀只合唤卿卿。使君意气原非俗，仙吏仙葩一样清。
花颜	秋曰觐	十分颜色到花前，不是天然不算妍。艳冶迷他千里草，风流拟否六郎莲。和来粉黛都成玉，夺到胭脂尽欲仙。寄语后庭谁得似，一时愁煞众婵娟。
花影	秋曰觐	分得春光千万枝，顾形借影美人知。亭台高下和烟宿，篱落横斜带月移。幽境行将蜂蝶误，名流销尽色香时。年来顿悟繁华梦，重叠阶前有所思。
留别涟儿，二首之一	籾山衣洲	湖南亭子雨淋零，呼起离愁酒易醒。怜汝琵琶歌一曲，那堪更在别时听。
留别涟儿，二首之二	籾山衣洲	故都花落水空流，春与行人不暂留。溅尽青衫司马泪，琵琶声里下江洲。
泛舟青潭溪	籾山衣洲	青潭之溪来自万山里，折处为渊奔处湍。碧玉乍碎如雪溅，中流击汰夏冬寒。江波渺渺日之夕，棹至石壁月生魄。上有磔磔栖鹘之陵树，下有沈沈潜蛟之窟宅。一磬不响山僧眠，大悲阁上归云积。忽听舷头声琅然，是谁诵出赤壁篇。何处横笛来相和，余音袅袅与水连。山如好友酒如淮，拍肩一笑比洪厓。浦烟缥渺古亭渡，灯火荒凉公馆街。君不见今古茫茫一邱貉，百年不待自销铄。及时行乐聊复尔，吾鬓萧飒吾齿落。只愿长向名山藏诗卷，难学千年辽东来归鹤。
吴鸿业百蝶图题词	范挹韩	南园晒粉午晴时，画出风流一段痴。底事落花春寂寂，祝英台近谱新诗。
全岛联吟大会开于嘉义书此以祝	叶际唐	诸罗县里萃衣冠，往事搜寻简未残。绩着婴城柴大纪，威雄专阃福康安。覆盆谁雪千秋枉，击钵姑联一日欢。最爱遥山撑阿里，樱花隐隐映吟坛。
不倒翁	叶际唐	耐尽推排趾未颠，莫嗤身价不多钱。乃公头白犹强项，五体轻投惜少年。
屠苏酒	叶际唐	干坤沉醉众生愚，几欲终年作酒徒。一草履端开恶例，菖蒲继酿又茱萸。
淮阴侯	叶际唐	两受王封惜不终，多多善将亦英雄。龙且早中囊沙计，张耳难分背水功。却怪千金酬漂母，未闻一芥报滕公。杀身祸伏亡齐日，临死还思听蒯通。
息妫	叶际唐	殉节原知愧绿珠，多情应谅一言无。试看典午羊皇后，忍诋前夫媚后夫。
秋日谒延平郡王祠	蔡国琳	长松盘空瘦蛟舞，败叶飒飒如秋雨。红墙一角暮云平，郑王祠宇昭千古。圣代褒封祀典崇，鼎新庙貌极穹窿。易名忠节辉青史，俎豆春秋拜下风。太息前朝丁季造，只身欲挽狂澜倒。雄心虽说效扶余，比似田横栖海岛。焚罢蓝衫换战衣，鲸鱼到处碧波飞。滇南犹有嗣君在，闽事无成涕几挥。厦金两屿全师抗，舳舻千里谋北向。三军齐唱望江南，未许香焚孝陵上。九皋航海往来频，正朔犹存天佑春。退步洪荒开世界，天心亦似爱孤臣。相从文武多俊杰，余生草裹苌弘血。返日挥戈恨未能，幕府西台泪凄咽。由来烈母有奇儿，庭下寒梅挺古姿。可惜将星旋告霣，渡河宗泽恨终垂。大厦已倾支不得，长耳草鸡谶群识。窜身耻作陈宜中，力战何殊李定国。古木荒凉噪暮鸦，寺称海会几年华。杜鹃血染王孙草，精卫冤含帝子花。记室麟鸿绝命词，舍人苜宿大哀赋。零丁洋里叹零丁，吮毫欲续文山句。人生忠孝本难全，移孝作忠可与权。瞿张所处堪伯仲，文肃吁恳荩疏传。同甫气豪有健笔，楹联字字胸臆出。我今瞻拜荐馨香，采风簪笔纪其实。辟地擎天伟绩彰，葵倾私慕民难忘。怒涛犹作灵胥恨，多少诗人吊夕阳。
延平王祠题壁，八首之一	蔡国琳	生标忠节殁为神，瀚海风涛百战身。祖训一篇和泪读，田横岛上泣孤臣。
延平王祠题壁，八首之二	蔡国琳	跨浪鲸鱼盖世雄，寒榕祠外尚吟龙。廿年正朔存天复，招抚甘辞爵上公。
延平王祠题壁，八首之三	蔡国琳	滇池浙水纠同盟，痛哭神州一日倾。直向东南争半壁，楼船海上任纵横。
延平王祠题壁，八首之四	蔡国琳	天意从难一旅兴，鲲鯓无复海波腾。参军梦蝶名园在，也有诗人杜少陵。
延平王祠题壁，八首之五	蔡国琳	金陵直捣力原优，转瞬闽南失五州。遗恨不从诸将计，崇明借箸有奇谋。
延平王祠题壁，八首之六	蔡国琳	忍使明家社稷亡，欲回残日返扶桑。一般赐姓辉青史，忠义何如李晋王。
延平王祠题壁，八首之七	蔡国琳	望北空期克复功，弹丸割据霸图雄。千秋鹿耳门前水，犹作胥涛卷怒风。
延平王祠题壁，八首之八	蔡国琳	北园已作说经场，不是王亡明讵亡。零落寒梅花一树，有人凭吊立斜阳。
感事	蔡国琳	匡时频望济川舟，王粲年来倦倚楼。兵衅骤开箕子国，妖氛又涨萨摩州。中朝仗仪诛封豕，大帅无心纵火牛。十载海军都畀敌，有谁强弩射涛头。
感事	蔡国琳	鲲身僻处大瀛东，蜃气横嘘雾脚红。客有虬髯曾自主，地非瓯脱竟输戎。魏城错是何人铸，阮籍途真此日穷。要使狂澜回既倒，诸公共济在和衷。
感事	蔡国琳	中外名传二十年，元侯勋业纪凌烟。岂知此老同秦桧，不独甘心献莒田。举国合辞争割地，疆臣誓死欲回天。是非何必千秋定，一局残棋已了然。
感事	蔡国琳	闻鸡竞枕祖生戈，节制终资马伏波。久已同仇思敌忾，未堪晞发在阳阿。有团犹贵勤言练，不战焉能遽议和。臣朔纵非诸将士，拟赓兵甲净银河。
恭和李门先生大人甲辰（1904）元旦瑶韵	蔡国琳	令序逢元日，仁风沛紫宸。有生同贺岁，无物不含春。政懋纯良绩，公原社稷臣。文明新气象，惠及海南民。
敬步李门太守仁山小墅自题瑶韵，二首之一	蔡国琳	仁山营别墅，如在画图中。野鸟窥新绿，池鱼唼落红。仙源差可拟，佳趣本难穷。时向闲庭立，浇花课小童。
敬步李门太守仁山小墅自题瑶韵，二首之二	蔡国琳	层峦环缥缈，卜筑白云楼。献客猿投果，谈经石点头。世情凭扰扰，天籁自悠悠。即此容高啸，烟霞物外幽。
秋荷，四首之一	蔡国琳	杨柳池亭几断魂，荡桡曾说出闾门。月明盖静倾疏影，露冷房幽坠粉痕。洛女尚留罗袜步，西施原住镜湖村。浣纱女伴如相忆，为报飘流忍再论。
秋荷，四首之二	蔡国琳	瑟瑟西风半夜霜，别饶愁思在横塘。一湾夕照余金粉，十里凉波启镜箱。赠客合持中妇绮，少时曾嫁汝南王。采菱曲好桃根老，憔悴羞过白下坊。
秋荷，四首之三	蔡国琳	花为妆饰叶为衣，楚客吟余景已非。太液池前芳宴罢，若耶溪畔画船稀。香清旧护鸳巢稳，色淡空怜雁影飞。犹记纳凉消夏日，筒杯有约未曾违。
秋荷，四首之四	蔡国琳	铅华洗尽倍堪怜，秋水盈盈一抹烟。子本有心生太苦，丝虽无力恨常绵。汉皋解佩方前夕，华井传觞又隔年。莫谓秋光零落甚，自全清洁画栏边。
不倒翁	蔡国琳	莫笑衰颓一老翁，脚跟无定转如蓬。任人倾轧终能立，看我伛偻尚自雄。状纵拘牵如傀儡，性非顽固狎儿童。只求获免今时祸，那惜当场遍鞠躬。
北园别馆	蔡国琳	一过丛林倍怆然，当时霸业尚流传。菩提钟彻三千界，粉黛香销二百年。断壁苍茫留夕照，老松萧瑟锁寒烟。凭谁得问兴亡事，古佛拈花笑坐禅。
吊云林太守，二首之一	蔡国琳	七年善政播南疆，种得清阴十里棠。尚有鲲沙资硕画，遽骑箕尾返仙乡。药烟集在诗成纤，梅雨声干恨共长。回首公余文燕日，独挥老泪对斜阳。
吊云林太守，二首之二	蔡国琳	兰溪事毕亟旋鞭，趋拜灵帏一泫然。小别讵知成永诀，论交犹忆递吟笺。岘山碑记思羊祜，居士名传证佛缘。太息老成易凋谢，归真纔过服官年。
寄呈新竹王松友竹词长	蔡国琳	愧未交游四海宽，奇才瀛岛似君难。借筹他日隆前席，定有新猷策治安。
席上即事，二首之一	蔡惠如	征歌侑酒嫩寒天，主客欢声杂管弦。红烛两行花四座，衣香人影落樽前。
澎湖舟中作，四首之一	苏大山	如何沧海初经日，已是家居撞破时。檄海欲询兴废事，夏余今竟即于夷。
澎湖舟中作，四首之二	苏大山	左海雄风应未替，我来酾酒吊延平。邱夷渊实须臾事，卖塞何人误一生。
澎湖舟中作，四首之三	苏大山	戎机岂为书生误，半壁徒悲天堑沦。但得扶余留王气，未应三户竟无人。
澎湖舟中作，四首之四	苏大山	一灯电闪客怀孤，呜咽寒流失霸图。不拓船窗舒望眼，微吟攲枕过澎湖。￡
基隆览古	苏大山	昔我舟行经马渎，如梦空江曾一宿。战后青山两岸横，残燹满天秋摵摵。今日舟行又向东，好风吹我入基隆。大好江山满目恨，海云高处万灯红。座中有客征故事，手检枯灰细为记。交集百感正茫茫，孰将缺陷弥天地。海禁纔通祸便胎，越南边衅已轻开。沧波界限何曾画，轧轧青烟翦海来。悔把戎机付名士，纶巾羽扇饶风指。如虎徒深畏敌心，敢信成名归竖子。碧眼睒睒意气雄，居然鄙远冀邀功。讵因桂子荷花好，一曲清词竟兆戎。将军旗鼓来天上，如荼如火军容壮。曼衍鱼龙海国开，欢呼恃作长城障。巉岩高岭峙狮球，银涛叠叠水犀愁。未许长驱师竟渡，八公草木尽貔貅。喑呜动地十荡决，佛郎机发飞列缺。毕竟成城众志坚，仙洞山前刀如雪。奋呼歼敌百头颅，橐竿悬上似累珠。怅望天西归不得，游魂应恸血模糊。鎗似林行炮似雨，往来海上窥门户。沪尾连朝飞羽书，捷报传来孙壮武。湖湘自古将材多，拍手齐歌曳落河。子弟背嵬能卷土，衔枚飞过古婆娑。更有横戈跃马入，海涛手擘天风踏。一军忠义足雄边，撼岳声中短兵接。姗姗看杀貌如花，舞罢氍毹月未斜。鞠部有人身手好，酒痕春泛夺流霞。海疆从此边防固，未许陈仓师暗渡。奈何一着失先机，前锋已报孤军仆。袖手何心壁上观，储胥风起夕漫漫。冷眼看人蛮触斗，坐教失计纵呼韩。国殇无庙荐麦饭，草木漫山雄鬼叹。男儿何必薄偏裨，誓死终教成铁汉。一角山河任付人，旗翻三色七鲲身。倘非单骑格回纥，似此珠厓嗟久沦。底事吓人惊腐鼠，万里楼船疏战御。黑旗埋没大刀刘，回首伤心鸢跕处。庸臣辱国罪当诛，责备讵能逭老夫。割藩无策多遗恨，和议何人赞庙谟。徘徊又见桑生海，剎剎尘尘四十载。绝少惩前毖后思，燕云缥缈终成悔。把琖临流东浪哀，已无城郭鹤飞回。兴亡纵自关天意，毕竟安危亦仗才。往事凄凉休再误，穷兵铁把六州铸。沙场尸裹几英雄，行人笑指孤拔墓。二千年史吊西欧，绝岛名王骨未收。一样君臣悲远略，杜鹃声咽不胜愁。
台北车中口占，四首之一	苏大山	岱舆员峤浑难信，祇道殷余即是仙。大笑古无探险术，山川冷落二千年。
台北车中口占，四首之二	苏大山	驱车五堵匆匆过，遗迹尚留铁线桥。海外已开思想界，可怜鞭石帝王骄。
台北车中口占，四首之三	苏大山	起从何处止何日，我欲问汐汐不知。到此忽闻呼汐止，令人愁到海枯时。
台北车中口占，四首之四	苏大山	愚公失笑天为惊，世路何曾是不平。无复巉岩夸设险，一车凿空任飞行。
饮希庄寓斋	苏大山	兹行却有如归乐，纔息征尘事唱酬。佳节偶逢杯在手，春宵难得月当头。林逋未许山中住，苏轼真为海外游。犹忆昨宵风浪里，欲回天地入孤舟。
赠尾崎古村	苏大山	扶梦过澎湖，晓起山在目。我来不恨迟，居然画屏宿。古村嗜古士，谓是禹山川。结想海未通，纵览四千年。东来气磅礡，列岛如星聚。类别分九夷，疆域各殊宇。奇奇怪怪事，山经有未收。铸鼎象罔两，祇能镇九州。君家住博桑，迢遥隔弱水。观书陋管窥，放胆论文史。遗制详卉服，彷佛如见之。当日未开化，乃在狉榛时。佛言婆娑洋，缥渺羌莫纪。或言毗舍耶，低徊无乃是。喜君事考订，餍我见闻多。张华志博物，一一穷搜罗。天地绚精华，今已区文野。铜鼓旧山河，有如披赤雅。独抱同文感，钻纸惭蠹鱼。接君一席话，胜读未烧书。
感旧	苏大山	游戏东方戟一支，才人身世太离奇。江山不幸生名士，造化无情付小儿。看到桑枝成海日，迎来桃叶盖棺时。荣枯眼底都休问，祇后苏龛数卷诗。
感旧	苏大山	偏师壁垒我能摩，百战归来曳落河。丁卯诗人原不弱，贞元进士已无多。此才弗瘗中原土，其鬼能为异域歌。傲骨生成降不得，婆罗山色共嵯峨。
感旧	苏大山	重寻鲲梦劫成尘，耆旧东宁传上人。方朔岁星原小谪，司空明月是前身。登科有记生憎达，谀墓无金死患贫。再见恐难成永诀，临歧一语最酸辛。
感旧	苏大山	听鼓真成篷转劳，可怜楚楚误银袍。不留画饼千秋想，肯负题糕一世豪。垂老尚思穿铁砚，应官空悔试铅刀。水云去后青琴悴，在望丹霞片片高。
剑潭	苏大山	山水得奇气，偶尔露精光。讵真有剑在，求之苦微茫。或云池上树，其中有剑藏。未能衷一是，毋乃近荒唐。我来刚好春，顾景惜匆匆。凭栏舒远目，入望烟水长。过雨净如拭，鉴平波不扬。遥山亦竞爽，媚之以夕阳。苔渍绿上壁，花分红过墙。惜弗逢月上，倒影看芙蓉。独对太古巢，暮霭渐苍苍。不觉浩然叹，长歌慨以慷。忆昔镡州住，曾传剑化龙。弗见雷从事，但闻滩石淙。何况一潭水，残劫历沧桑。莫问荷兰人，牛皮地已亡。读书贵有识，语焉矧难详。勿被古人欺，谬说横中肠。一笑告来者，盲从殊可伤。
笼鹤叹	苏大山	物各有赋性，奈何桎梏之。虽感刍豢恩，终生郁郁悲。引领盻云间，悠悠天际思。嗟尔胡不冥冥飞，可怜气丧而首垂。为问何日开笼放汝时。
笯鸳吟	苏大山	鸳鸯在梁，栖不独宿，飞则对翔。几生修得神仙羡，奈何养汝供人玩。以文釆故，乃终身误。彼鸟七十，莫逢其怒。但愿瓮头早熟姑待酒，使汝双飞双宿长相守。
圈虎谣	苏大山	在山而王，入阱而亡。成败休论，得失胡伤。惟尔弗生亦弗死，终日咆哮不停趾。以爪触铁痛彻心，摇尾乞怜殊可耻。纵汝不可，乃畏汝狂。胡为一旦离此土，便复磨牙吮血为人殃。
槛狮怨	苏大山	大陆沉沉何时晓，坐令人把干坤掉。尔睡则昏令人嗤，尔醒则暴令人悲。嗟尔庞然虽大将胡为，虎不尔畏犬尔欺。凭藉之力弗足恃，故山回首空泪垂。
和澍村赠别并用原韵	苏大山	十一更中迟觅句，琼瑰深愧未能酬、接篱倒着思元亮，款段闲乘让少游。灵运登山双折屐，幼安入海一孤舟。蠙珠魮玉君家物，不侈凤麟说十洲。
板桥别墅杂咏	苏大山	明德常怀知止训，海东门第自清华。登堂璀璨瞻奎藻，乔木春深此故家。
板桥别墅杂咏	苏大山	凭君莫话兴亡事，排闼青青且看山。举目任教风景异，也应不改旧时颜。
板桥别墅杂咏	苏大山	无忘学业得修绠，插架图书发古香。五万里天无限思，榛苓我自眷西方。
板桥别墅杂咏	苏大山	丈夫自有棱棱骨，圜转终羞事削觚。入世何须圭角去，神仙亦是住方壶。
板桥别墅杂咏	苏大山	梅花本属君家物，何必孤山始一吟。踏遍峰南还水北，月明纸帐有同心。
板桥别墅杂咏	苏大山	长生何必事求仙，斗室之中春盎然。玉暖香温作绮语，始知学士是枯禅。
板桥别墅杂咏	苏大山	回波渺渺界横塘，恰好吟成出水刚。消受晚凉人倚槛，雨初过处便闻香。
板桥别墅杂咏	苏大山	绿云深处水平铺，异境别开天一壶。祇许洞仙亲得到，冰肌玉骨汗都无。
板桥别墅杂咏	苏大山	大人龙伯太荒唐，濠上翛然意两忘。纵不得鱼亦垂钓，红蜻蜓立一丝长。
板桥别墅杂咏	苏大山	杜陵不作海棠诗，一水迢迢寄与谁。却怪卷帘春睡足，干卿底事亦皴池。
板桥别墅杂咏	苏大山	声声敲彻玉玲珑，本是西流不向东。除却天孙机杼巧，人间未许有槎通。
板桥别墅杂咏	苏大山	知道楼台重起日，也应还我旧规模。开基稼穑君无忘，此是豳风一幅图。
即席次小眉韵	苏大山	不向淮南问目饴，手招大遁读君诗。遗民结社来皋羽，节度开门失审知。历劫弗烧松落落，经春又长草离离。乌衣门巷今犹昔，况有才华压五之。（杨永智编校）￡
不寐	苏大山	听遍雨潺潺，始知身在客。薄酒支五更，浓愁敲一夕。梦短惮海遥，云低讶天尺。不寐数邻鸡，零乱窗纸白。
台中道上，十首之一	苏大山	忍犯春寒破晓行，尖风料峭雨微冥。大屯一角浑如睡，寂寂青山唤不醒。
台中道上，十首之二	苏大山	自惭不解陬隅语，远道多劳问讯频。我自看山来海外，错呼玉局是诗人。
台中道上，十首之三	苏大山	逢人但道家居好，偷息宁知鸩毒悲。莫说树人说树木，冬青不种种相思。
台中道上，十首之四	苏大山	轣辘声中去路遥，春愁黯黯独魂销。匆匆十日三经过，识得征人是板桥。
台中道上，十首之五	苏大山	绛皮细裹红金肉，岁晚香生白定瓯。今日桃园真在望，那堪抱蔓使人愁。
台中道上，十首之六	苏大山	天漏都无一日晴，如何翻覆太分明。一车乡午过新竹，却少潇潇听雨声。
台中道上，十首之七	苏大山	唤卖声声入耳频，一担薇蕨雨余春。谁知釆得香盈掬，不是西山山上人。
台中道上，十首之八	苏大山	老境如君真烂熳，临风侧挺自夭斜。天教来与芳菲斗，紫蔗经春尽着花。
台中道上，十首之九	苏大山	到此陡令心黯淡，投胶无术恨偏多。独清终古灵均死，举世滔滔奈汝何。
台中道上，十首之十	苏大山	地辟野真无旷土，令行国亦少游民。如何崔浩严流品，待遇终殊内地人。
雾峰作	苏大山	磴高千尺山万尺，昏晓但见蒙蒙白。兹游颇得奇绝观，巉岩欲何年辟。绵绵列岫画屏张，谽谺中有蜿蜒迹。悬崖倒洒春湍豪，奔腾直摩瘦蛟脊。往往鹤声在云间，传闻彷佛精灵宅。我来不作阆风翔，何须肩向洪厓拍。惟爱山山不断青，威纡万状纷络绎。一掷宁忘荜路心，似此具区殊可惜。窥豹终怜隐雾才，干坤莽莽此何夕。蓬莱水浅虽有时，临风愁杀谈瀛客。
赠林南强，二首之一	苏大山	巫咸不下问沈冤，手握荃兰吊国魂。直欲翻身揽大海，那堪回首望中原。及厨气节皆幽愤，几复文章亦祸根。勿小一拳峰隐雾，胆肝突兀是昆仑。
赠林南强，二首之二	苏大山	闻声久已动相思，珍重千金盼顺时。莫令才华鹦鹉惜，悔教名字牡丹知。雕零楚户终兴项，忾息夏余肯即夷。一笑乌台成铁案，东坡海外尚谈诗。
莱园杂咏	苏大山	江山要得才人助，风雨常怀故国心。五桂楼中佳句满，感时搔首一沈吟。
莱园杂咏	苏大山	红云一抹欲烧天，珠颗累累树顶悬。惆怅我来花未放，啼鹃休过赤栏前。
莱园杂咏	苏大山	谱荔未成偏写恨，愁人生就是离支。莫歌一曲家山破，荷叶香时有所思。
莱园杂咏	苏大山	泠泠何日作龙吟，肠断天边遥夜砧。留得关山悬汉月，不教捣碎故乡心。
莱园杂咏	苏大山	底事如油吹弗起，扶持风力苦相干。沈沈漫作高阳醉，皂帽遽教老幼安。
莱园杂咏	苏大山	盛世方能遂隐沦，时穷休诩涧阿身。五千年史伤心事，死把头术署逸民。
莱园杂咏	苏大山	遥天已报黄昏入，残照孤亭一角支。莫道夕阳无限好，柳丝系得几多时。
莱园杂咏	苏大山	居然一树一逋仙，韵事还从海外传。毕竟孤山无地住，伤心蜷处小朝天。
莱园杂咏	苏大山	娟娟明月来天际，一缕清光万古魂。愿逐流辉西下去，化为圆镜入中原。
莱园杂咏	苏大山	努力共跻最上层，好风习习晚来登。传言唾手燕云日，垂老重游我倘能。
过石洲故居	苏大山	到此春气忽秋似，看山痛折青芙蓉。千金散尽呼屠狗，一剑飞时惜化龙，故国河山悲将种。雄边子弟想军容，生才乱世头颅贱，杜宇声声怨华封。
题痴仙无闷草堂遗集谒明延平郡王祠	苏大山	我家刺桐之城南，距王之家相隔七十里。五马奔江一马回，蜿蜒到海山嶐起。维舟岁暮霜满天，寒潮齕石利如齿。手携村酒酹王祠，耳门旁启破碣峙。凄凉父老话墙东，道是铁锁双扉二百祀。今我鼓轮渡海来，红羊再换天地圮。长白山头风雨哀，鸱鴞无声予室毁。忍把江山付与人，似此亡国创局真。僪佹不如当年弃掷一珠厓，人心弗逐草鸡死。箫鼓纷纷报赛忙，争掬寒泉荐兰芷。崇王之德报王功，危檐切日云凝紫。振衣我复谒王祠，独立苍茫凭故垒。饶舌贯一扬枯灰，起年灭年双甲子。讵真神怒触羊山，胡虏之福天相尔。又非龙碽偶不灵。荡决百战终难恃，乃叹天心人事不可知。金陵之役甘洪战败楼船毁，画牢江戒弗奋飞。投书痛哭还苍水，成败英雄休更论，大笑区区羞得雉。回忆焚罢青衣哭庙时，斗血磅礡冲冠发怒指。桃花山上起誓师，子弟藤牌多才技。峨峨金厦两门高，奈何踣鹿争角犄。二云已殉稚山焚。南来慷慨无奇士，云根汉影石且沈，腥膻莫涤河山耻。崎岖辟地毗舍耶，挥戈一怒驱彼荷兰之人如羊豕。生聚十年倘可期，或者卷土重来报一矢。胡为垂天翼折鹏不还，徒使风冷扶摇终南徙。古来英雄无命鼎以亡，况王之年三十有九耳。持此东都尺地比田横，岛上五百头颅空掷矣。低徊往事百感纷，河清再见知难俟。汉腊未应遗老忘，中原谁念轩辕纪。梨洲特笔自森严，始末一篇非信史。亭林海上空表哀，愁杀夷门频拊髀。惟有牧斋和杜秋兴诗，风人妙得春秋旨。功狗宁知非种锄，论定诛心追祸始。靖南竖子未足谋，卖汝腊丸之中书片纸。更将海外半壁断送之，直与贩国承畴同一揆。不则朝廷猜忌靖海方正深，安能加以推心仗驱使。天命虽云有所归，相公事业毋乃鄙。吁嗟乎，宋人灭宋弘范张，我欲援例大书光地李。
古梅	苏大山	悲风摇落将军树，忽见横枝出小栏。亡国河山都破碎，老臣消息自平安。英雄无命花长寿，天地常春岁独寒。留与干坤扶正气，斑斑尽作血痕看。
鹿耳门观海，二首之一	苏大山	苍山茫水有无间，骑马神鲸去不还。衔石奈何填弗尽，至今波浪大如山。
鹿耳门观海，二首之二	苏大山	低徊莫作前朝恨，夕汐朝潮为底忙。一事真教人不解，有时偏爱管兴亡。
赤嵌城	苏大山	万里飞来凿空船，手剪牛皮量山川。胡语欺人殊可怜，吓蛮之技真狡焉。南来我策双轮前，风声猎猎雷声阗。滔滔目极天海连，欲堕不堕危堞悬。老榕根翻如铁坚，犵鸟啾啁蛮花然。停车直上跻其巅，但见古苔绣上砖。不见枯桑栽作田，长剑弗跃沈于渊。受降图在生云烟，还我江山三百年。大笑拍手问青天，其亡也忽不踵旋。宰割六合天下鞭，秦人之哀恶可蠲，以古为鉴尚慎旃。
台南公园，二首之一	苏大山	濯濯争看树顶圆，几曾爱好是天然。误他海上归来鹤，无处定巢转可怜。
台南公园，二首之二	苏大山	犹水何曾民可狎，激之终有在山时。寄言压力休争逞，一笑行过喷水池。
宁靖王墓	苏大山	煤山秋老泣栖鸦，落日红斑帝子花。一段伤心亡国史，可怜龙种又天涯。行人能说烈皇烈，轮囷肝胆双奇绝。海东尽处怒涛哀，一寸江山一寸血。流落高皇九世孙，鲁王死后桂王奔。南下已无明日月，西行犹是汉川原。匆皇辟国红毛地，回首燕云满目泪。间关海外领扶余，正朔尚存天未坠。望古愁过西定坊，大鲸入海燕窥堂。差免路隅人啜泣，苟留残喘见生桑。失计岂缘依郑误，烹羊早触山神怒。一姓从来不再兴，苦累煌言草露布。凄绝飙回鹿耳门，朅来畴与哀王孙。忍拋块肉人间世，祇为生存发数根。地老天荒臣力竭，誓心弗屈军前膝。那知金豹策勋时，便是玉鱼蒙葬日。不封不树表遗阡，此恨绵绵到九泉。竹沪残山青不断，一春杜宇墓门烟。玉版凄凉镌百鹿，大地风云变陵谷。飘零孰与补冬青，镇日澎湖波浪恶。太息攀髯去不还，合门节仗慰殷顽。佩环莫作西陵怨，夜夜魂归桂子山。
斐亭	苏大山	乐短忧长一钵支，海天歌咏太平时。帝王残梦输棋局，宇宙大名落酒卮。人岂系匏焉不食，名如画饼莫充饥。呼来厕鬼资筹笔，笑杀江东帐下儿。
赤嵌楼，二首之一	苏大山	枯筇西指掀髯笑，独立苍茫古与论。大陆荒时无甲子，中原尽处有儿孙。受降城坼图仍在，索地书还土不存。朝代再更谁主客，国殇终痛未招魂。
赤嵌楼，二首之二	苏大山	慧妖未扫鬼当昼，染遍头颅甓尚殷。牛借一皮沽尺土，鹿撑双耳拄残山。渐低星斗窥窗大，未了风云挂剑闲。燕麦兔葵争欲哭，英雄莫再住人间。
席上听歌，二首之一	苏大山	便是人间总可哀，伤心莫唱紫云回。座中孰解谈天宝，辜负红墙压笛来。
席上听歌，二首之二	苏大山	欲擘红笺斗总持，不胜哀怨付蛾眉。后庭歌罢凭花落，断送江山又一时。
固园主人招饮归途车中赋此却寄并赠南社诸公	苏大山	草鸡已死藤牌散，壁垒重张诗一军。尽有玲珑思浣月，可无磅礡气干云。尊前丝竹同为客，劫后河山一识君。如此仙居偏不住，佩环归去想声闻。
赠魏润庵	苏大山	吾爱魏高阳，刚健含婀娜。读书破万卷，突兀百城坐。曾溯东澥舟，探奇出秦火。归来事着述，花管纷纷堕。立说能劻时，其才今信颇。允作邦人瞻，大屯山峨峨。
赠谢雪渔	苏大山	厓岸我故人，同作洞天客。久饫惠连名，宝树森百尺。道是苏程亲，又着孔李籍。至今犹耳鸣，一见感畴昔。岳岳鲁诸生，穷经首已白。尊酒共瀛谈，差喜我心获。
赠林石厓	苏大山	吾乡山水区，屈指清溪最。每每湖邱田，一抹真如画。今作汗漫游，相逢又海外。问讯故乡山，娓娓接清话。更辟好家居，日日峰峦对。供君读奇书，悠然君庐爱。
赠洪以南	苏大山	人生不百年，一别年三十。相看两鬓霜，感此茫茫集。君昔客桐城，翩翩盛豪侠。海上归故庐，一任灰成劫。渡江春正芳，梅柳知汉腊。自绘辋川图，聊作尺蠖蛰。
江山楼即席赠瀛社诸公，二首之一	苏大山	久饫福台新咏好，来从海外听韶韺。眼中人物皆金箭，不负东坡是此行。
江山楼即席赠瀛社诸公，二首之二	苏大山	剑南诗思听春雨，慷慨还歌结客行。谁向骚坛飞一骑，高吟唤起草鸡声。
次韵酬伊藤壶溪	苏大山	一到蓬莱鬓已霜，长生欲乞古时方。楼台海上神仙宅，朝市人间傀儡场。自把昆仑量剑胆，还将鼓吹涤诗肠。相逢晁监吟才健，高咏吾惭辋水王。
酬猪口凤庵	苏大山	孤云出岫自闲闲，世外纷纷任触蛮。把琖与君拚一醉，江山楼上看江山。
重过剑潭用澍村韵书感	苏大山	吟边忍俊作豪语，还我燕云愿倘酬。绝好江山愁独对，不殊风景怕重游。弯弓敢信能回驭，求剑奈何却刻舟。闻说干坤敢东港好，未应位置让瀛洲。
淳化砚歌为磊齐作	苏大山	块肉孤舟逐海南，波涛千丈鏖大担。神龙露爪攫砚去，冯夷罢舞天吴潜。其光爚爚冲斗上，穷阴深墨忽开朗。争张铁网入珊瑚，竞逐明珠求象罔。流落人间又一时，碧连天水可胜悲。凭谁解识尚方物，八百年来片石遗。匆匆任把江山送，飘零终是千金重。风尘赏识自有真，为筑高斋名宝宋。板桥公子自翩翩，图书万卷亲丹铅。囊锦携归置左右，苍然古色生云烟。潇潇夜雨入君座，令我一视为君贺。聊搜志乘采遗闻，撮拾来作高谈佐。漳台瓦尽猎香姜，尽说琳腴玉德良。真赝何须苦分别，安排笔阵巩金汤。君不见冬青摇落宋陵阙，凄凉天上六更绝。会圣宫中遗制亡，何况汴梁旧时月。独留块石镇东宁，声价文山玉带生。搘得纲常存正气，漫随枋得老桥亭。流亡在眼哀末叶，淘尽寒流惊一霎。真本温陵出马蹄，一样伤心淳化帖。
同希庄三板桥晚步，二首之一	苏大山	花发杜鹃白间红，夕阳流水小桥东。青山雨后仍如睡，冷眼看人纪战功。
同希庄三板桥晚步，二首之二	苏大山	到此何人不望乡，已无华表鹤来翔。金寒石泐须臾事，付与骷髅话北邙。
题杨宜绿见寄诗后	苏大山	凄凉往事怕重闻，酒为愁多容易醺。无赖唐衢惟痛哭，可怜刘錡不铭勋。人间莫问扶余国，地下应羞仓海君。唤尽奈何天不管，悠悠玉垒一浮云。
咏古，八首之一	苏大山	列岛星罗三十六，自从大业始知名。陈师远蹑蛟龙窟，破敌先驱犵狫兵。布甲山河长弗改，锦帆风水已无声。头颅镜里真天子，远略何曾累太平。
咏古，八首之二	苏大山	生犀手把自轩然，一代元音播海天。长吉才高无碍鬼，安期人杳漫疑仙。解吟木客山中句，丛笑猓人海外篇。莫讶月泉争结社，别开诗境二千年。
咏古，八首之三	苏大山	借得一帆吹汝至，零丁人已过零丁。虫沙未化随漂泊，鲲浪初乘入杳冥。国祚漫伤天水碧，家居仍占海山青。倘教弱水风能引，不向厓门陨帝星。
咏古，八首之四	苏大山	荒裔千年本不臣，岛夷在昔属狉榛。版图实始中原隶，声教能教异域驯。变局腥膻污正统，归流披跣识真人。分明紫蟹黄鱼地，何日重生海曲春。
咏古，八首之五	苏大山	铸铁心伤错已成，干头谶应草鸡声。自捐大业终三世，孰雪沈冤起九京。骨尚未寒齐小白，身宁可赎晋申生。神归桔柣休惆怅，一树冬青一女贞。
咏古，八首之六	苏大山	一竿谁识故将军，饲鸭闲看海上云。竖子成名原碌碌，老臣贩国剧纷纷。也知胜负归诸数，莫把兴亡说与君。载笔鹿洲惭信史，淋漓未读盾头文。
咏古，八首之七	苏大山	戡定居然邀上赏，微闻龙种出天潢。贰师名岂椒房显，去病功应茅土偿。骨肉猜嫌秦假弟，股肱倚畀汉诸王。楼船浩荡今安在，鹿耳门前海色苍。
咏古，八首之八	苏大山	百战归来老健儿，白头又见丧师时。谈兵苦被文人误，割地例为宰相悲。旧梦常随铜柱远，大名终让铁枪垂。干坤莽莽留遗恨，十丈星芒闪黑旗。
次猪口凤庵送别原韵	苏大山	矫矫云间鹤，冥冥天外鸿。飞行穿大陆，高举籋长风。地涌金银气，人怀铁石衷。浮邱重袂把，博望定槎通。
次韵酬庄太岳	苏大山	慷慨订交得纪群，更从论剑识朱云。远贻片玉思公子，深愧明珠赠使君。露角未窥龙伏蛰，相皮肯失豹韬文。明朝东海袖将去，回望玉山界夕曛。
临行赠杜仰山，二首之一	苏大山	跌宕词场迥不群，维扬深愧辟司勋。江湖我亦飘零久，红杏声中一识君。
临行赠杜仰山，二首之二	苏大山	诗若能工穷不碍，别虽太遽意偏深。过江无限兰成感，记取临歧一片心。
春山	许梦青	不须一笑也嫣然，卅六芙蓉二月天。绿到平芜青到郭，晚宜夕照晓宜烟。美人窈窕姿多妙，花草精神态转妍。最是桃源春更好，满溪红雨武陵船。
得家报感作	许梦青	思去愁千缕，摊来信两封。雄心随逝水，大事付飞淙。激愤眦长裂，悲歌发上冲。恨无三尺剑，藉手斩元凶。
有感	许梦青	时事难言满目非，是谁颠倒庙堂几。神州忽使成残缺，天下何堪问瘦肥。纵有和戎无别策，应知覆辙有危机。海隅多少英雄泪，洒向长空作雨飞。
鸡声，二首之二	许梦青	不甘雌伏愿雄鸣，占尽人间第一声。有力唤回今古梦，无心数遍短长更。逃亡幸脱怜公子，起舞齐驱促祖生。从此预期天下白，谈经聊可答升平。
感赋，二首之一	许梦青	丧乱偏多感，尘踪叹转蓬。弟兄半零落，亲友各西东。世界鲸波滚，羁栖燕幕同。天涯憔悴尽，顾影独书空。
感赋，二首之二	许梦青	搔首天难问，穷愁欲着书。才疏仍煮笔，哭痛未回车。垒块销惟酒，风尘走似驴。何当无挂碍，息影入蓬庐。
催菊	许梦青	准拟东篱放欲齐，提壶老圃夕阳低。那知霜信迟枫外，故靳寒香度竹西。羯鼓未挝频寄语，新诗将就待留题。重阳有客曾相约，莫使空行负马蹄。
感旧【感怀】	许梦青	不堪回首旧山河，瀛海滔滔付逝波。万户有烟皆劫火，三台无地不干戈。故交饮恨埋芳草，新鬼含冤哭女罗。莫道英雄心便死，满腔热血此时多。
读书灯，二首之一	许梦青	鸡窗独坐每邀君，继日空成不世勋。只眼遍窥天禄秘，寸心尽照石渠文。人夸暗室光明地，我道熙朝糺缦云。还有余辉能射斗，压低剑气夜中分。
苦疫行	许梦青	不幸生斯世，苦疫甚苦贼。苦贼犹可避，苦疫无处匿。非怕匿之招祸胎，只怕警察巡查来。巡查日四出，欲匿患不密。一旦查有病疫者，合家闭之至七日。七日之中或再病，牢守严防必二七。严防牢守无穷期，不使家人偶亡逸。意恐亡逸传染多，偷生无路奈民何。民生到此计已蹙，爱护无端当杀戳。病疫之家不敢声，死疫之家不敢哭。不经丧乱苦，不识升平福。不遇旧恩宽，不知新法酷。吁嗟乎，不见偷生见偷死，从古所无今独始。
桃花浪	赖子清	一湾遥接避秦居，夹岸缤纷涨绿初。水面文章花烂漫，源头干满月盈虚。千层翻雪春晴后，几数流霞夕照余。盛世于今无祸乱，问津不见武陵渔。
画菊	赖子清	壁间谁绘傲霜株，淡淡秋容鹤样臞。三径浑疑香欲动，数枝如见墨初濡。毫端点缀花多少，篱畔模糊雪有无。添个渊明来采撷，悠然一幅聚芳图。
将辞台南州属出差阿里山偶赋	赖子清	孤馆凄清睡不成，宦情羁思雨中生。买山有愿今将遂，愧乏涓埃报圣明。
挽刘梅溪，十四首之一	郑十洲	飞鸿渺渺剩泥痕，忠厚如君古道存。修德如何偏减算，不平何处叩天阍。
挽刘梅溪，十四首之二	郑十洲	平生壮气化烟飞，经济文章愿两违。差喜萱堂春在日，青衫当作老莱衣。
挽刘梅溪，十四首之三	郑十洲	四壁萧然数箧书，梁鸿赁庑昔何如。今朝安置黔娄妇，几费商量代卜居。
挽刘梅溪，十四首之四	郑十洲	收拾遗编暗怆神，从今笔砚任生尘。何时可续孤儿曲，能读父书慰故人。
挽刘梅溪，十四首之五	郑十洲	惆怅山松薤露歌，西州门外痛重过。夜台漫道无长恨，细雨清明鬼泪多。
挽刘梅溪，十四首之六	郑十洲	草草西山筑墓田，天荒地老自年年。鹧鸪声里清明节，犹累孤孀挂纸钱。
挽刘梅溪，十四首之七	郑十洲	空梁落月梦中颜，鹤去辽阳几日还。惟有生前曾写照，留君面目在人间。
挽刘梅溪，十四首之八	郑十洲	棠梨满地雨霏霏，杜宇多情是耶非。那识长眠人不起，山前山后叫君归。
挽刘梅溪，十四首之九	郑十洲	乱书丛杂旧吟诗，片纸如珠拾靡遗。珍重半生心血在，为君抱病检多时。
挽刘梅溪，十四首之十	郑十洲	几番剪纸枉招魂，厅志犹余手迹存。忙杀江东罗处士，为君续笔入公门。
挽刘梅溪，十四首之十一	郑十洲	墓门老友酒频倾，一滴曾无到九京。泉下应添知己泪，感公生死见交情。
挽刘梅溪，十四首之十二	郑十洲	不访芙蓉石曼卿，不来兜率号天名。想君应召修文去，定伴诸神到玉京。
挽刘梅溪，十四首之十三	郑十洲	牙琴几为等闲拋，恨杳知音莫逆交。休怪挽诗多未稳，减君剪烛共推敲。
挽刘梅溪，十四首之十四	郑十洲	阮囊羞涩不知贫，弹指光阴廿八春。领略人间生死味，此身休再下红尘。
漱兰年丈来主闽试喜晤感赋	陈宝琛	别梦江南逐去潮，却从乌石话金焦。战场极目涛犹怒，时事填胸酒易消。三径蓬蒿容仲蔚，满山藜藿待宽饶。日华转眼开春殿，天上风珂想早朝。
湖楼酒坐呈孝达相国	陈宝琛	不期垂白共深尊，照眼湖光近紫垣。四海喜闻公老健，卅年独斡世贞元。弹冠一出惭微尚，载笔相从怆旧恩。天性爱莲渐长夏，得陪高阁及时论。
马当山	黄鸿翔	怪石临流一箭通，王郎从此访阎公。文章自得江山助，漫说神人借好风。
步米溪词长留别韵	黄鸿翔	江湖足迹久知津，杜牧清才稳幕宾。海上三山辞故土，闽南千里访词人。焦桐入抱难同调，朗玉成行不染尘。此日奚囊诗句满，我惭郑谷和阳春。
杨妃醉酒图	黄鸿翔	描来酒晕见天真，一醉翻教百媚新。谁识寿王宫漏永，夜深长作独醒人。
